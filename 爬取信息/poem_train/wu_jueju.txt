昔闻李供奉，长啸独登楼。此地一垂顾，高名百代留。
白云海色曙，明月天门秋。欲觅重来者，潺湲济水流。
明月黄河夜，寒沙似战场。奔流聒地响，平野到天荒。
吴会书难达，燕台路正长。男儿少为客，不辨是他乡。
三载重阳菊，开时不在家。何期今日酒，忽对故园花。
野旷云连树，天寒雁聚沙。登临无限意，何处望京华。
路出大梁城，关河开晓晴。日翻龙窟动，风扫雁沙平。
倚剑嗟身事，张帆快旅情。茫茫不知处，空外棹歌声。
今夕为何夕，他乡说故乡。看人儿女大，为客岁年长。
戎马无休歇，关山正渺茫。一杯柏叶酒，未敌泪千行。
秋声咽塞笳，边气肃霜华。九日登高处，群山入望赊。
苍蒹仍碧水，绿酒对黄花。鸿鹄归何处，长天空落霞。
高田如楼梯，平田如棋局。白鹭忽飞来，点破秧针绿。
寄语天涯客，轻寒底用愁。春风来不远，只在屋东头。
天下少知己，寒山多苦音。欲将千古事，赠子十年心。
前路风霜满，故乡烟水深。莫劳刘子骥，迟汝桃花林。
国耻犹未雪，身危亦自甘。九原人不返，万壑气长寒。
岂恨藏弓早，终知借剑难。吾生非壮士，于此发冲冠。
江鲤应难制，冥鸿不可招。落梅歌一曲，风雨夜潇潇。
孤松挺穹壁，下临万里波。激湍啮其根，惊飚撼其柯。
纷纷穴赤蚁，袅袅缠青萝。群攻未云已，生意当如何。
严霜一夕坠，高标复嵯峨。君子固穷节，感慨成悲歌。
望远写秋江，秋意无起止。何曾见寸波，竟纸皆秋水。
烟中过寒山，江净翻如纸。空色有无间，身在秋江里。
俯首元齐鲁，东瞻海似杯。斗然一峰上，不信万山开。
日抱扶桑跃，天横碣石来。君看秦始后，仍有汉皇台。
山作旌幢拥，江絣镜面平。舟航乘晓发，云物入冬晴。
鼓到江心绝，槎冲石角横。经过悦城曲，无语笑浮生。
下床着新衣，初学小姑拜。低头羞见人，双手结裙带。
小筑暂高枕，忧时旧有盟。呼樽来揖客，挥麈坐谈兵。
云护牙签满，星含宝剑横。封侯非我意，但愿海波平。
山白鸟忽鸣，石冷霜欲结。流泉得月光，化为一溪雪。
渡水复渡水，看花还看花。春风江上路，不觉到君家。
万树寒无色，南枝独有花。香闻流水处，影落野人家。
璇室群酣夜，璜溪独钓时。浮云看富贵，流水淡须眉。
偶应非熊兆，尊为帝者师。轩裳如固有，千载起人思。
雪压枝头低，虽低不着泥。一朝红日出，依旧与天齐。
斗大黄金印，天高白玉堂。不因书万卷，那得近君王。
是处桑麻好，田家乐事同。耕夫閒白昼，牧竖趁春风。
短笛云山外，长林雨露中。命俦还藉草，相与说年丰。
洛中移小景，亭北倚新妆。题处皆名品，开时正艳阳。
露凝酣酒色，风度返魂香。解道称姚魏，繁华压众芳。
江水三千里，家书十五行。行行无别语，只道早还乡。
三凤生非偶，苞文众所惊。远从丹穴出，一向阿巢鸣。
日月回毛羽，云霄列弟兄。虞山高嵽嵲，不朽太丘名。
晚得酒中趣，三杯时畅然。难忘是花下，何物胜樽前。
世事有千变，人生无百年。还应骑马客，输我北窗眠。
谁负旋乾手，当春起蛰虫。鱼龙惊寂寞，天地喜昭融。
墐户身方远，昂霄意已雄。俗聋谁与破，予欲问丰跂。
古陵在蒿下，啼乌在蒿上。陵中人不闻，行客自惆怅。
天下兵常斗，山中客未归。塞鸿南度早，星使北来稀。
草草年光度，悠悠世态非。自悲同社燕，几处傍人飞。
浩气还太虚，丹心照千古。生平未报国，留作忠魂补。
春色醉巴陵，阑干落洞庭。水吞三楚白，山接九疑青。
空阔鱼龙气，婵娟帝子灵。何人夜吹笛，风急雨冥冥。
有月何须烛，无云不怕风。借谁竿百尺，光照九天中。
去家才咫尺，山径自君开。筑室奇峰外，寻泉古麓隈。
兴高松鹤下，坐久洞云来。我亦登临者，培风直上台。
船板胡在兹，而我寝其上。情知非江湖，梦寐亦风浪。
心同流水净，身与白云轻。寂寂深山暮，微闻钟磬声。
暮归山已昏，濯足月在涧。衡门栖鹊定，暗树流萤乱。
妻孥候我至，明灯共蔬饭。伫立松桂凉，疏星隔河汉。
古戍连山火，新城殷地笳。九州犹虎豹，四海未桑麻。
天迥云垂草，江空雪覆沙。野梅烧不尽，时见两三花。
未必射洪令，能残陈拾遗。天宁私酷吏，人乃厌清时。
猘犬才偏齧，冥鸿徙觉迟。虽然班管在，段简也名垂。
巴峤亭前立，涪江槛外斜。雪堂开洞府，云木上烟霞。
叶响非关雨，林香不是花。玉京如可到，从此问丹砂。
古调今寥落，令人忆拾遗。不图垂拱世，复睹建安诗。
瑟在犹清庙，碑残尚色丝。紫玚留咏后，千载有钟期。
谁负旋乾手，当春起蛰虫。鱼龙惊寂寞，天地喜昭融。
墐户身方远，昂霄意已雄。俗聋谁与破，予欲问丰跂。
真个家居好，纤儿自不关。遍寻遗父老，一指旧江山。
野寺无僧住，空城有鸟还。潮回应寂寞，胡骑下孱颜。
昨汝登东岳，何峰是绝峰。有无丈人石，几许大夫松。
海日低波鸟，岩雷起窟龙。谁言天下小，化外亦王封。
微风松下起，落日照蜻蜓。絮酒知吾辈，春山忆毅卿。
由来都大梦，终寄一浮萍。极目苍岑外，波涛满地生。
披襟纳雄风，咽如吸清冷。主人不喜醉，醉亦易为醒。
瞑色戎戎乱，春阴惨惨生。孤村流水夜，一酌故人情。
雪积天愈白，江寒月较明。纶竿吾欲把，颇怪楚渔惊。
我年三十九，白髭有一茎。当时初见之，妻子殊为惊。
今年四十二，白者日益多。朝来明镜中，对之不复嗟。
人生天地间，老去会不免。犹胜严终辈，终身不得见。
忽听使人惊，空山迸一声。能令草树里，齐作秋虫鸣。
暂与松风远，还同石涧清。曲终人欲散，纤月照南楹。
村墟正三月，春服领春风。飞鸟机心外，青天佛眼中。
观心犹是障，齐物亦非同。何处参真诀，颜生昔屡空。
城郭往来久，独怜湖上居。素封千树橘，白首一床书。
山客秋分蜜，溪氓夜捕鱼。横金岂不贵，此乐复何如。
闻道春可怜，春今竟何许。石竹万家烟，海棠三月雨。
我心空自摧，太息今与古。上山多饥鸢，下山多猛虎。
道路寂无人，日暮楚三户。停车一以悲，深林有巢父。
万岁春游罢，还来宴紫微。炉薰清宝席，烛影荡绡帏。
王子吹龙管，仙妃舞羽衣。君心殊未乐，潜召念奴归。
曲江初宴罢，羡子采兰归。驿路沾青缆，江花落綵衣。
閒居潘博士，休沐谢玄晖。他日徵才子，相期入琐闱。
今宵初见月，最喜独分明。宿鸟从惊起，浮云莫遣生。
疏篁翻砌影，寒雁落溪声。脉脉西堂下，怀人百感生。
白日生烟雾，青山隐瀑泉。高名垂广宇，仙迹在遗编。
洞古疑无路，花深别有天。衡门下鸡犬，人去不知年。
清波左蠡分，秀色东林接。日射金芙蓉，香炉晚明灭。
石上收纶坐，垂杨拂鬓丝。閒情与幽思，不复许人知。
绿净不可唾，此语足千古。天水澹相涵，中有数声橹。
园中绿已暗，寂寞问花神。兴托清樽酒，愁欺白发人。
山城初雨过，天地尚馀春。又与东风别，堪嗟羁族身。
缺月不满帘，南窗聊隐几。犹闻户外舂，断续秋风里。
犬子试初毕，老妻浪惊喜。滔滔中夜心，四海皆名利。
茅栋依岩静，柴门洗竹通。桑榆巷南北，烟火埭西东。
一径渔樵入，孤村井臼同。邻家得美酒，吹笛月明中。
万里劳行役，驱车趁晚晴。鸦边残照远，雨外断虹明。
山径高低路，村舂远近声。隔林人语寂，一犬吠相迎。
朝挝东方日，夕挝西方月。日月挝不穷，挝落人头雪。
后山烟火生，前山烟火灭。侵挠桃花红，夜半风瑟瑟。
秋雨滴梧桐，年年长柯叶。感此发长叹，萍乡信肤说。
秋风悬鼓下，烟火两三家。曲折通崖径，萧条倚树花。
蛩声如互答，人语半聱牙。酒尽青山暮，归鸿背落霞。
文章憎命达，何况饱群经。坎坷投长剑，稽迟梦短亭。
冲风迎骇浪，孤雁起寒汀。相忆云山远，心知两地宁。
清光何处好，此夕忆长安。四达银桥外，群仙碧汉端。
更深莲炬远，歌罢桂浆寒。犹谓虾蟆影，无如往岁团。
湘北双悬泪，江南几得音。重阳今五度，泮水只孤吟。
对菊聊倾酒，逢人不鼓琴。纵然方朔起，难为卜浮沉。
明月不可招，流光入堂中。白云不可约，挂我屋上松。
兹会固难得，后会宁易逢。明朝在东郭，隔水但闻钟。
残梦夜将晨，分明见故人。剧知情是妄，翻说梦成真。
日月容颜老，池台笑语新。三年消息断，江汉尚风尘。
进兵龙城南，转战天山道。烽烟涨平漠，杀气霾荒徼。
将军重爵位，天子尚征讨。不辞斗死多，但恨生男少。
游迟畏晚天，晚际反凄妍。好月下山路，顺风归浦船。
云涛孤棹外，市坞半灯边。回首苍苍处，金焦在乱烟。
墙壁固吾分，烟霜亦是恩。光轻偏到蒂，命薄幸馀根。
笑泣谁能喻，荣衰不敢论。年年秋色下，幽独自相存。
叶减秋无几，流深月不难。沙星疏欲活，霜火湿争残。
天水群情定，禽鱼积气安。病身多闭户，惭负此光寒。
六月荷花好，如兹槿亦强。可怜千瓣艳，不过一朝香。
似悟人荣落，偏供僧糗粮。寄余周子爱，红白足相当。
行止惟随影，交游厌入群。知谁为鲍叔，时正在苏君。
黄叶空山寺，孤鸿薄暮云。相看成老友，不必问纷纭。
久麦化蝴蝶，蝶化宁自识。翅纷渐凌乱，须嘴好妆饰。
无端梦为周，夸言大鹏翼。著书一何困，矢口谈道德。
当其梦觉时，栩栩亦暂适。莫信梦中言，前身一腐麦。
孤舟泛湖水，月色如寒玉。白云忽满衣，清风时濯足。
不知人间世，因唱沧浪曲。归卧读书窗，蟪蛄啼草绿。
夙怀爱幽僻，暇日聊游戏。微风过庭兰，新月移岩桂。
欣然濯虚襟，不知人间世。民生常有终，身外何足计。
褦襶经过少，支离宇宙空。归眠北窗下，消受满楼风。
浴罢移冰簟，吟成对草虫。早知身是幻，宁复问穷通。
老农遗旧业，世事厌新闻。落日明苍野，秋风散白云。
树阴唯犊共，渚月许鸥分。寄语州仇辈，何心预此文。
我行逢暮春，惆怅辞山阿。莺花徒烂熳，光阴已无多。
慊慊城乌谣，烈烈耕田歌。椅梧生高岗，浮云蔽其柯。
筑圃双林畔，看花百卉先。含春俱绰约，缀雪暂清妍。
景弄孤山月，香分庾岭天。任教催白发，索笑自年年。
暂尔无推择，居然一隐沦。才高应不贱，禄厚岂长贫。
缓带闻羊祐，投壶识祭遵。他年传儒将，君肯后斯人。
偃息东林下，悠然澹旅情。泉归虎溪静，云度雁天轻。
苍藓封碑古，优昙应记生。预悉钟鼓动，扰扰又晨征。
严更馀朔雪，处处点苍山。风磴吹花急，阴厓积素閒。
寒光断续起，冥色有无閒。谁向岩之曲，翛然独闭关。
何物昆崙种，曾经御苑题。似葵能卫足，非李亦成蹊。
落实寻常味，攀条径寸低。玉盘如可荐，宁复怅云泥。
欲辨嘉蔬种，应同藿食人。累垂贪结子，低亚巧藏身。
被垄千苞坼，连畦万颗匀。清斋频撷取，老圃未生嗔。
薤叶依稀印，香绳取次松。睡眸犹少力，酒晕不销浓。
髻就山争出，眉成月又重。若非形与影，未必肯相容。
数载俱流落，相逢鬓已秋。生涯同寂寞，书剑只淹留。
沙阔随天尽，江平带日流。别离殊不惬，回首思悠悠。
烟火中林静，秋风岁律赊。清霜催橘柚，落日照蒹葭。
石径通流水，山桥卧古槎。武陵元世境，不必问桃花。
老来真懒慢，林下复无营。樵牧通名姓，禽鱼识性情。
卧闻黄叶落，坐看白云生。更爱茅斋夜，泠泠风月清。
闻说临濠客，衰年谪宦贫。爱憎多异报，消息定谁真。
得失虽由命，才名实累身。平生交契重，东望苦伤神。
杖藜初雨后，试步夕阳时。草绿惊春久，山深得暖迟。
病多因识药，兴短倦题诗。寂寞无人问，平居有所思。
日暮风涛稳，扁舟泊此隅。云山归梦杳，邻舫语音殊。
片月寒江永，平沙旅雁孤。无才合漂泊，不敢恨穷途。
岁事行将尽，寂寥无所欢。书灯茅屋静，山月夜窗寒。
旅况何曾好，人情愈可叹。乱离虽自苦，垂老值艰难。
渌酒千钟醉，衰年百念阑。山深茅舍静，春暮雨声寒。
花事随泥滓，苔痕上井栏。寂寥闻杜宇，羁思若为宽。
碧柳长捎溆，芳芜绿绕湾。山花齐绣日，不肯放春閒。
花艳芳春林，淑气流中堂。翩翩引上宾，兰芷献椒浆。
赵女挥五弦，托意陌上桑。非君一回首，谁识慢声长。
莽陂秀红蓼，中野水云多。爽绿散筠筱，幽芳闻芰荷。
尘鞅日劬悴，时物纷凌摩。心閒结遥梦，游仙送清歌。
独立山上桐，高风日摧委。不及缠绵枝，年年结成子。
天意昭殊节，犴庭产异瓜。可怜成落寞，徒自吐英华。
疏蔓牵瑶草，幽香杂瑞花。苍生悬望切，何事思烟霞。
窈窕双亲墓，风光尽可伤。秋霜行浒墅，春雨泊横塘。
桥月影沉梦，寺钟声断肠。狮山迷望翠，虎阜映愁苍。
岩照情随夕，湖波泪共长。直须从葬日，心景两相忘。
越乡穷佳丽，摇棹动川岑。溪口湛桃色，谷中生鸟音。
人行翠崖小，松引空云深。宛疑花源里，阳春迷客心。
身与道义俱，浩气塞苍旻。戮力济艰危，何曾辞苦辛。
南奔日穷蹙，北归思杀身。至今正气歌，歌罢伤吾神。
千里一尺素，西来烹鲤鱼。谁云始安郡，不似茂陵居。
天地閒欹枕，烟霞老著书。相思何以报，吾已学真如。
燕市浮沉日，将谁向酒垆。自难期贵客，君肯问潜夫。
白眼千人废，黄金一醉无。却看星斗上，剑气不曾孤。
一官常卧病，知尔学沈冥。对客称居士，呼儿说道经。
支离堪混俗，猿鸟共忘形。为识峨嵋老，年来畏独醒。
旧爱山中宿，因成方外游。写经多施寺，草赋独登楼。
耿介于陵子，栖迟马少游。未能谙蜀道，梦尔到沧洲。
一身经徼外，千里涉殊庭。暂憩登山屐，閒携相鹤经。
水衣生败壁，书带拂虚棂。但适沉冥兴，何妨笑独醒。
闻有金城役，抡兹水部才。中原忧被发，使者咏于䰄。
睥睨燕山接，风云瀚海来。悬知胡骑遁，天子宴蓬莱。
夙性秉忠孝，岂惟将才优。兵威振雷霆，行见复神州。
垂成误和议，端居怀隐忧。冤含莫须有，感之泪横流。
功名耶落空，富贵耶如梦。忠臣耶怕痛，锄头耶怕重。
李陵飞将雏，千弩应弦倒。万里搏单于，匈奴不堪埽。
箙中花箭尽，鼓死龙城道。名败志不成，身与毡帷老。
日落望乡台，酸风嘶荒草。子卿不相理，十年恨盈抱。
吾庐何所托，芳草蓼花西。幻岂渔郎路，悠然樵父溪。
落英行处拾，佳句半无题。莎径时来往，苔深茆屋低。
野鸽莫飞去，离群真可哀。重来劳梦想，临别苦徘徊。
多此一时聚，翻令两地悲。未能遽留汝，问汝几时回。
东掖当年署，长廊故柳斜。久辞陈子榻，重谒谢公衙。
厅事垂蛛网，高檐噪晚鸦。风烟那可忆，飘泊惜瑶华。
九州通水府，八宝丽金华。洞门飞紫气，此是上仙家。
济世皆真诀，安民即道葩。琴书消日月，衣带结烟霞。
萧史堪乘凤，张骞久泛槎。年年餐玉粒，几日发三花。
兀然坐空堂，戚戚怕窃悲。旷世怀一鸣，燕雀翻见欺。
恶名收范公，文致诋朱熹。身亲罔自明，万世余焉知。
霜露陨华草，憔赣今其时。百年俟论定，恃此良可嗤。
镜湖没狂客，剡曲草徒芳。明月思当日，风流不可忘。
仙人天宝上，夜台会稽傍。秪今千载里，谁是贺知章。
白首林中客，青山物外居。无忧仍进酒，多静只观书。
枕石眠山气，餐霞饱太虚。浩然忘老去，宇宙复焉如。
旧识李参军，多能众所闻。才猷摅幕府，■浪出尘氛。
神术缘谁受，还丹许我分。何时访蓬岛，挥袂共乘云。
落魄堪如此，江城又泊船。星临三楚客，雁断七闽天。
鬓似悲秋白，言非解事玄。刀头心欲折，谁乞买山钱。
古人悔归迟，三径随刈藁。有客近家园，芙蓉树树好。
乍见衣薪者，秋都惨不号。低头弗敢问，何忍复登高。
遥习古人语，酒酣读书骚。长怀康济念，闭户即登高。
学宪迥人豪，古心亦古道。振铎来岭方，范模多誉髦。
纡绅入胄监，簪笔侍丹昊。风采重一时，菁莪赖深造。
豫章富豪英，鹿洞探其奥。高风杳莫攀，璧月秋同皓。
子房妇女容，冷致澹人意。鸿门撞玉斗，从容自游戏。
想其眉宇间，消尽浪沙气。壮心未肯降，偶尔付刘季。
万户亦何庸，赏功汉家事。谷城拾黄石，归来好閒睡。
翩翩信陵君，夷门拔奇士。白手搏强秦，缓急莫堪使。
一策虎符飞，再策铁锤起。杀气入邯郸，秦军无坚垒。
此时夷门客，长笑送公子。头颅留谢人，事完身足死。
景略敬仲匹，西北千群空。观其驭邓?，大类隆准公。
古来草创业，善作期善终。敌棋难尽杀，须让东南风。
赌墅得胜著，残局收全功。方信敬仲奇，小白徒英雄。
未别视别轻，别时太草草。恨我非晨风，送君桑乾道。
天长路曼曼，江空水浩浩。花落悲鸟啼，身与秋风老。
袅袅吹西风，秋草纷长道。幽人方著书，青山未应老。
得句小窗前，书我自嬉稿。优游意无穷，每念独居好。
不饮亦欣然，吾志以为宝。临风一长啸，馀声散天表。
有唐迄元和，畸流尚不乏。翩翩玄真子，百代恣渔猎。
雅志游松乔，奇踪轨庄列。嗒尔柱下言，超然谢津筏。
富贵轻鸿毛，轩冕等澌沫。一辞世主聘，浮家老苕霅。
凉雨晓初歇，江天云作峰。闻君理兰枻，涉水采芙蓉。
蒲叶带罗碧，榴花裙茜浓。今年竞渡早，应为客乘龙。
能白更兼黄，无人亦自芳。寸心原不大，容得许多香。
驰驱游巳倦，劳苦意何深。把袂千秋泪，抽簪万里心。
文章宁跋扈，闾巷且游沉。知尔怜同调，翩翩故远寻。
天香浮玉露，金色艳高秋。谁似双栖者，相依共白头。
的的玉梅舒，啁啁翠禽哢。参横月落时，惆怅罗浮梦。
与卿俱七十，卿有好颜容。此后诗相寄，须兼枸杞封。
曾闻瑶水上，千岁一开花。常有双青鸟，何非阿母家。
心随白云远，亦随白云迟。欲随白云灭，白云无尽时。
开窗北山下，日出竹光朗。楼中人兀然，鸟崔时来往。
山黛浓于染，丹枫閒翠竹。远见白日间，山僧结小屋。
寒风客衣薄，依岩暴朝旭。坐久不知还，山童报黍执。
日暮山寂然，树响栖乌下。独行深涧边，野华摘成把。
时穿深竹坐，人境忽如失。落日照前山，松间一僧出。
遥望白云来，转见白云去。白云去不来，不知散何处。
夕气正凄紧，窅然烟磬过。岸虫辛语草，山鬼啸披萝。
月近寒无际，松坚秀不磨。古人随意接，予好亦无颇。
仙路披林入，星桥接汉通。蒲萄新绿涨，螮蝀欲飞虹。
海鹤鸣花外，山鸡舞镜中。清商移小部，明月几回同。
飞褴凌丹蹻，雕轩俯碧漪。晴峰浮倒影，烟柳漾轻丝。
翡翠低还掠，鸳鸯住不疑。接䍦何必整，纶钓许相随。
始觉花源近，还经药畹深。石状留醒酒，玉洞待鸣琴。
复径迷难出，穿云不易寻。只应余冻雪，六月自阴森。
峰色含青黛，池光叠翠纹。浴沂修故事，韨禊枉贤群。
絮暖鱼吹雪，香飘蝶坠云。石栏春昼永，碧砌午风薰。
皎皎中秋月，无声谁论价。有色兼有声，松梅明月下。
天阔苍梧夜，江清碧草春。残花宜对酒，明月暂随人。
白雪知音少，青山入梦频。还乡恐未遂，鱼鸟漫相亲。
估客前年去，扁舟此日回。烟生全浦暝，风健片帆催。
桂楫看将近，柴门认半开。邻人携酒馔，欢笑慰归来。
郭外茅亭小，门前涧水清。诸生时问字，野老尽知名。
移竹须春雨，看山待晚晴。年来疏懒甚，著述苦无成。
斜日章台下，杏花犹自红。古今皆过客，开落尽春风。
楚芉腰支细，息妫言笑通。那能久容冶，相映酒帘中。
未老成归计，房开只树林。青山尘外相，明月定中心。
近水行秋影，焚香坐夜深。世人寻不见，惟听海潮音。
凉挹溪山爽，翚飞省署新。莺声清过耳，草色绿愁人。
浊酒传杯重，乌丝界纸匀。吾儒公事毕，聊复暂怡神。
虎为百兽尊，罔敢触其怒。惟有父子情，一步一回顾。
杨柳满长堤，花明路不迷。画船人未起，侧枕听莺啼。
岁晏虬枝满，春归蚓蔓伸。行藏与时契，不独味宜人。
草龙骄正眠，骊珠烂将堕。清露溥花间，凉风生叶下。
悠悠日观翁，萧萧友云者。我欲掇其英，阳春和应寡。
遥夜肃已静，朗月照重湖。风窗倚天汉，星峤临蓬壶。
的的徐亭树，寥寥霜署乌。微言欢欲奉，清赏未云徂。
素月殊未缺，皎皎银汉光。照见庭中席，浮杯宛清扬。
对此辄复醉，高歌激清商。时节忽已迈，白露沾衣裳。
人生有离别，此乐不可常。月高更起舞，庶终清夜长。
赋笔多崔瑗，朋车愧吕安。碧渠何日到，云树一春看。
南果枇杷活，西郊苜蓿宽。觅君终系马，舣棹是何滩。
才分震泽清，山玉映人明。济北想崔瑗，九江惭祝生。
笼鹅道士喜，辨鲊座人惊。相对华风外，无因共好兄。
出郭即山家，孤亭更水涯。人开池上酌，莲吐月中花。
清籁微微至，明河渐渐斜。坐疑尘世隔，鸡犬亦无哗。
祗堪成独往，讵意得同群。柳色秋将近，乌啼夜欲分。
细吟西涧草，闲诵北山文。纵然逢醉尉，不是故将军。
齿长愧一日，经传在两生。摄衣常共席，连茹亦同征。
夜露澄杯气，秋河澹月明。忘言吾已久，款款见深情。
汨没嗟来久，前儒与后生。争矜腐鼠得，谁逐冥鸿征。
默坐蛩秋语，窥书萤夜明。旧游看籍湜，应悉此时情。
江城分手处，夕雨更沈沈。野树含滋色，层峰没翠岑。
空濛关塞远，飘泊海门深。送别情无限，丝丝泪染襟。
涧云浮潦白，藤雾断崖封。信步绕山曲，回闻隔寺钟。
诗因题柿叶，衣自补芙蓉。行乐经过处，溪香又几重。
飞楼延倒景，徙倚听鸾笙。树并孤烟耸，山当落日横。
沧波终不极，天路此时平。未论求仙去，深杯且共倾。
尔溯严陵濑，来为歙浦游。载书经水驿，下榻借山楼。
雾变初晴雨，蝉吟未夏秋。高高翠微里，而我此相求。
腊残同作客，除夕忽闻雷。震厉电光闪，横空风雨来。
春归似觉早，天意固将回。静寂观元化，氤氲上酒杯。
归老身犹健，游仙梦已侵。盐司官誉在，豸服主恩深。
迢递碧山路，凄凉嘉树阴。秋风渡泸水，客子正愁心。
垂老事耕凿，结邻还尔宜。相携鹿门隐，不作牛山悲。
疏木掩村巷，孤云生水湄。隔林见烟火，莫负往来期。
嘉期不易得，凉月照纤纤。乌警江城笛，鸥冲水阁帘。
客游吾已倦，郎署尔方潜。几日乘槎使，星河别恨添。
荒斋亲友合，谁道是京华。岁积乡心远，天寒暮景斜。
辛盘将进酒，蜡炬半成花。独望征人骑，长途送落霞。
风飞貂帽沙，疲马早休衙。邻曲诸生舍，墙东倦客家。
邀人觞柏叶，忆弟颂椒花。此际无辞醉，趋朝待曙鸦。
南送过江槎，诸生候绛纱。司农元善礼，博士更名家。
梁指封年石，亭看褉日花。陆沉吾党在，能不念京华。
松声入我调，调切声更古。援手传其音，按作山中谱。
山茶孕奇质，绿叶凝深浓。往往开红花，偏在白雪中。
虽具富贵姿，而非妖冶容。岁寒无后凋，亦自当春风。
吾将定花品，以此拟三公。梅君特而洁，乃与夷叔同。
奇卉来异境，粲粲敷红英。芳姿受命独，奚假桃竹名。
昔来此花前，时闻步屧声。今日花自好，兹人已远行。
无与共幽赏，长年锁空庭。昨来一启户，叹息泪纵横。
亭亭独鹿峰，涿水巧相敌。何能生伟人，试与问铜狄。
桂影照三秋，亲龄连甲子。不用舞斑斓，象笏拜朱紫。
骢停太行上，心绕独鹿下。遥遥见飞云，徘徊泪沾洒。
浙山高崔嵬，浙水清缭绕。廓然霁风霆，孤月生夜照。
云章落霄汉，煌煌贲天语。存没俱衔恩，龙鸾翔冻宇。
黄榆高不极，临眺亦奇哉。河势中原坼，山形上党来。
白云横塞断，寒峡倚天开。摇落清秋色，多惭作赋才。
不尽寒云外，青峰落照多。秋阴生大卤，木叶下滹沱。
巨壑藏风雨，飞梁挂薜萝。重关三辅地，跃马意如何。
途逢浑似梦，惊定始开襟。万里又分袂，几时重盍簪。
诗书仍努力，穷达莫殊心。邈尔云山外，频频忆旧吟。
万里辰溪夕，春杯且共挥。蕨拳初摘嫩，木耳旋烹肥。
月射丹沙窟，风回白石矶。如何不取醉，明日杏花飞。
村落甚荒凉，年年苦旱蝗。老翁佣纳债，稚子卖输粮。
壁破风生屋，梁颓月堕床。那知牧民者，不肯报灾伤。
岩泉鸣翠微，流口旧渔矶。市远修琴去，云深采药归。
窗扉树鸡栅，篱落晒牛衣。世事无心理，长镵老蕨薇。
白日隐寒树，层阴万里生。归人望烟火，岁晏返柴荆。
山川知粤尽，风物到吴新。旧业馀孤隐，时名傍此身。
酒旗随处是，诗卷未全贫。为语袁宏道，谁堪赋里人。
少年工谐谑，颇溺滑稽传。后来读水浒，文字益奇变。
六经非至文，马迁失组练。一雨快西风，听君酣舌战。
闻说山阴县，今来始一过。船方革履小，士比鲫鱼多。
聚集山如市，交光水似罗。家家开老酒，只少唱吴歌。
荒草绿如烟，何秋不可怜。病家无客至，小犬亦高眠。
开帙寻诗料，添衣缺酒钱。闭门读庄子，秋水马蹄篇。
秉铎珠崖去，迎亲报母慈。子材徵善教，家立见能持。
日月悬双念，邱茔抱独悲。一官成禄养，忠孝两兼之。
爱汝词华俊，才名人所闻。高风齐孺子，逸思过参军。
剑气藏珠斗，丹光拂紫云。招携吾岂敢，端坐慕清芬。
泮水官初满，临岐意黯然。风云千里道，雨露九重天。
硕学推程颢，清才数郑虔。愿言行莫缓，台阁正求贤。
出城山水地，朋旧共斯游。吟倚将军马，来乘老氏牛。
桃花红映郭，柳色翠临流。寄语寻幽者，无劳此外求。
稍嘉豺狼息，仍悲鸿雁音。故人双尺素，遥比万黄金。
水上春花树，城边秋竹林。天涯暮风雨，肠断北山吟。
吾爱亭溪子，一见眼逾明。对坐疑醇酒，相将到大羹。
抡材钟阜秀，临决秦淮清。影绝停云处，天空北斗横。
井辖虚投夜，河桥暝发时。明星将夙驾，重露欲沾帷。
南浦蘼芜合，东门杨柳垂。回风飘锦字，空谷寄遐思。
起家推世业，去矣谒宸旒。鸟下蓬莱日，鱼翻太液秋。
朝廷恩不细，胄子礼偏优。经笥君无忝，扶阳汉列侯。
滕王去云远，谢逸今何之。形迷有声画，影落无声诗。
低回罗扇风，旋绕簪花枝。转眼忽不见，芹香满清池。
高人厌世氛，一夕敛天真。花落閒庭晚，鸟啼空谷春。
药囊馀旧剂，茶灶冷香尘。埋玉湘江上，悲风起白蘋。
白雪新年尽，东风昨夜惊。芳菲随处满，杨柳最多情。
染作春衣色，吹为玉笛声。如何于里别，只赠一枝行。
崔生亭伯兴，董子仲舒才。不为相邻近，那能数往来。
霜天留把菊，风槛促行杯。尚忆秋参落，酣歌送我回。
万古江流在，帆樯竟日过。每凭舟楫用，得藉往来多。
未破乘风浪，翻愁泛日波。君才原利涉，且自慰蹉跎。
绝塞闻茄泪，虚窗听雨心。共牵千种恨，并是一悲音。
已厌宾鸿叫，还添蟋蟀吟。乡关凭梦去，莽莽水云深。
竹径通松坞，幽人自往还。焚香寂无语，落叶满空山。
荐萧嘉树林，霜来还结果。每避山猿窥，时向窗前堕。
美人出南国，名字号西施。鸾舞隔烟雾，鱼惊沉网丝。
轻盈羞燕尾，窈窕妒蛾眉。一入吴宫去，姑苏麋鹿时。
结伴来寻春，春踪在何许。浓香杂艳容，已满山园里。
弱雪不到地，宛转高云里。时有飞花落，风巡更吹起。
采兰湘北沚，搴木澧南浔。渌水含瑶彩，微风托玉音。
云起苍梧夕，日落洞庭阴。不知篁竹苦，惟见泪斑深。
烟波杳何之，汀洲郁寒翠。一江春水生，是妾相思泪。
雅鬓含黛亸，蛾眉凝翠妆。羞花娇笑语，赛玉软温香。
逢春惜易往，爱极使情伤。后庭歌艳曲，前殿发清商。
一茎两三花，低垂泫朝露。开帘弄幽色，时有香风度。
茅亭原不俗，况与草庵邻。城郭人民异，园林天趣真。
江鱼浮岸夕，海燕入帘春。馀欲逃烦溽，松风对主人。
河朔当年事，平原异代盟。登仙班景倩，为客孟云卿。
捩柁晨霜滑，维梢宿雨晴。如渑政堪赋，篷底百壶倾。
耽寂怀摩诘，辞荣学右军。乡心随梗泛，春思藉兰薰。
巴水初消雪，巫山尚掩云。汉家频遣祀，留待碧鸡文。
灯光皎河汉，寒夜倍生春。况是繁华国，能堪吏隐人。
千家馀凤管，九陌竞香尘。独和閒居咏，憎看月胜银。
幽并豪侠地，燕赵称悲歌。千金市骏马，万里向交河。
公卿赠宝剑，君王赐玉戈。捐躯赴国难，常令海不波。
久静山容敛，秋凝野色凄。白云留绝巘，苍雾隔前溪。
老为春怜酒，閒将客问花。槛杨晴故雪，阶药晚能霞。
地与歌莺转，人争舞燕斜。但来须共醉，莫使负韶华。
不去公车籍，聊为捧檄行。鱼盐通故国，桃李艳春城。
扬子传经渡，门人载酒迎。朋来看胜事，片玉久知名。
舳舻蔽江下，破此急湍矶。贪杀不自戒，千金施何为。
黄芦满汀洲，白雁投江渚。何处远归人，征帆带飞雨。
日没川路阔，松阴澄晚流。掀篷卧天色，超忽江潭秋。
渚月镜中净，孤辉漾轻舟。心将空际云，身与波上鸥。
了视无外物，旷然神远游。予亦沧浪情，从君问方洲。
野馆千山里，颓垣少四邻。雄图追往古，衰鬓忆吾亲。
岩月望不出，秋虫聒杀人。关门候明发，南去有通津。
天如今大儒，读书究根实。汎爱引中上，综时相文质。
世史阐天官，肇阶仅庶吉。腹驰董相猎，家续延陵繘。
王恻珍遗文，没哀绵筑室。湛湛江上枫，秋风自萧瑟。
青青山上松，下有千载苓。采之遗君子，愿以延遐龄。
人贱物亦鄙，陋质难为呈。弃捐勿复道，叹息此微诚。
焦明亦是凤，萤焰只疑灯。安得石上泉，为洗世中肓。
太古云已远，斯人独返淳。有书閒白日，无梦落红尘。
鸟迹平沙晚，花香小径春。澹然保终始，不愧葛天民。
如公真不恶，种竹作人看。有酒对之饮，抱琴于此弹。
但随天旦莫，肯逐世炎寒。莫道无遗荫，参军且转官。
范蠡倾吴国，奇计进西施。惜哉攻心策，不遇越王时。
一自官戎卫，英英著美誉。先茔欣已就，旧学莫教疏。
烽堠绝狼燧，恶溪无鳄鱼。况闻军令肃，民庶总安居。
先朝论吏部，简要有王戎。今日郎君长，居然乃父风。
束书游太学，起草擅江东。似过襄阳里，时时口习公。
传尔天台日，移官地省时。拂琴停水调，扫榻及花期。
越峤眈康乐，吴都迟左思。无言相见喜，怀旧恐兴悲。
京国岁华晚，江城风雨秋。疏声兼叶度，寒色带云流。
薄宦潘生省，怀人谢监楼。如何潮落尽，犹未下仙舟。
一谢天台郡，还来入帝京。如何逢下榻，犹自隔重城。
客路闻钟意，空门驻马情。远公应与晤，静里话平生。
我爱陶弘景，不受万乘束。挂冠事栖遁，归来卧空谷。
青山读玉书，白鹤下高木。乃知悟悦心，长日云相逐。
羡尔名家子，晴霄吐凤毛。风流郎署旧，勋业度支劳。
僚散同莲幕，官清似马曹。海沂功足诵，不负吕虔刀。
携手情无极，茫茫此别何。一官犹俎豆，满地已干戈。
畏路身难定，骚人怨自多。可堪寥落思，木叶洞庭波。
咫尺周郎馆，衡茅葑水傍。披襟流素月，把袂落繁霜。
逸调阳春远，清歌乙夜长。预愁明发路，枫叶乱金阊。
地本宋相居，宫由素王辟。嘉树既敷荣，澄流复凝碧。
魏国乃为累，万古悲公子。世上无神仙，英雄如是死。
枫隐号蝉急，林开放躭轻。柳烟眠际稳，江月醉余清。
夜色遥湘渚，秋阴冷岳城。还怜洞庭水，渔笛与歌声。
严霜无强叶，松柏特青亭。周庭多杂木，深冬如春荣。
琐细不相识，但知天所生。物各抱真性，岂希松柏名。
譬如厌膏粱，忽思御藜藿。车马何喧阗，缓步生寥廓。
当暑进狐白，人乃弃不著。始知人生欢，适志为真乐。
荆卿辞易水，徐匕入西秦。误作登坛侣，惭他皮面人。
短匕当长剑，中柱不中王。八创酬太子，一笑谢田光。
击筑人何在，持图令舞阳。非关徐氏匕，不及夏医囊。
当头一镜悬，出没两轮疾。为借山色来，不作寻常日。
人见黄菊开，几见黄菊落。欲得诗脾清，摘英和露嚼。
暂藉辛夷质，仍分薝卜光。微风催万舞，好雨净千妆。
月向瑶台并，春还锦障藏。高枝疑汉掌，艳蕊胜唐昌。
神女曾捐佩，宫妃欲施香。谁为后庭奏，一曲按霓裳。
谢庭凡几树，羯末与封胡。何似琅琊邸，亭亭玉十株。
水是右军池，人是右军裔。白麻昨夜干，黄庭榻来未。
自君之出矣，消息阻风烟。桂岭花频落，榆关月自圆。
出门望所欢，零雪忽盈尺。岂曰沾吾衣，畏此雪上迹。
与君生别离，仨年参与商。谁谓三年久，不如兹夜长。
夜半倚梧桐，明月何历历。梧子在其上，可见不可摘。
芳草五骅骝，熠熠朝元者。不分黄金鞭，出入依君马。
自幼能采莲，兰楫荡前渚。如何莲子心，于今更觉苦。
闻君有瑶琴，来自昆仑域。虽未听其声，时时白云色。
玉树抽新条，炎炎困赤土。日望天上云，不得阶前雨。
狄梁回凶牝，房州还东宫。敬业伸大义，挥戈振群蒙。
烈烈宾王檄，如日当天中。宁为敬业死，不立狄梁功。
汉运昔云颓，烟云四塞起。魏武奋鹰扬，群策皆披靡。
雄辨哉祢衡，猖狂无与比。阿瞒非所论，馀子安足齿。
江夏褊心人，豪强甘杀死。至今鹦鹉名，遗恨沧浪水。
吉人语何少，凶人语何多。多言亦反覆，简默终无他。
可磨白圭玷，言玷不可磨。有口号谈天，有辨誇县河。
心原一巳放，触物生偏颇。悠悠百年内，荣辱当如何。
凭虚聊骋望，面面荻芦秋。坐据三生石，心随万里流。
鼋鼍争出没，楼馆定沉浮。向夕烟氛敛，珠光似可求。
高牙将门子，何事老蓬蒿。坦荡从吾好，浮沉任所遭。
行穷五名岳，家住一渔舠。尚觉雄心在，逢人脱宝刀。
到处暗杉松，多言路不通。却从青嶂外，转入绿园中。
谷口逢茶女，溪边狎钓童。勿嫌疏散甚，吾亦是愚公。
蓬扉春色遍，柏叶夜筵开。愧乏凌云赋，徒烦结驷来。
疏钟出长乐，明月照章台。痛饮须投辖，何言兴尽回。
之子门生秀，传经契独深。还因饮冰志，更识和丸心。
贫供江水馔，诗献柏舟吟。古来推善养，尹母复如今。
孤鸿碣石西，匹马长安道。王孙及早归，绿遍江门草。
十载侍青琐，残春出蓟门。浮沉原宦计，远近揔君恩。
芳草愁边绿，燕花泪共繁。孤心似列宿，常傍太微垣。
一别不自意，茫然空复愁。孤舟仍盗贼，多病已春秋。
明月一江远，故人何处楼。风尘双泪眼，为我寄沧洲。
尘路一知己，浮名遂此生。岭南天共远，冀北日为情。
苜宿春堪长，芙蓉夜与清。尺书那不寄，白雁满江城。
岂亦沉沦者，频来问钓矶。青天双鸟去，白发一渔归。
忽雨新枫橘，如云长蕨薇。山花似留客，随处傍人衣。
空庭战凄叶，寒日下高原。虽家北阙下，白云常满园。
风霁琴张静，池昏鸟语喧。茂陵方请告，悁忆奉清言。
浅色初含雨，轻阴未过池。黄昏画楼畔，最是断肠时。
荒城下余照，高树留残雨。林静微花落，梁空孤燕语。
美人事征讨，日夕严虎旅。接袂竟何由，持杯望烟渚。
衍迤近横塘，陂陀间幽渚。轻穗含夕霏，丛条偃秋雨。
纵横覆鱼队，阒寂来鸥侣。杖策时一临，逍遥更延伫。
身堪拥褐老，心与流云期。骠骑名何减，虎头人自奇。
彩毫知转健，斑鬓尚如斯。几度山阳泪，看君欲暗垂。
东山辞满日，北郭送归年。驻马旌方举，鸣笳座已迁。
伤心宿草地，洒涕菊花天。赖有徐卿子，宁云似舅贤。
帝国名园集，王家物候新。如何麟阁第，能醉竹林人。
草碧如经雨，林红宛入春。不惭公子宴，飞盖拂花尘。
晓山横翠色，隔岸闻嶙峋。不觉市廛近，还疑烟水滨。
游鱼閒戏藻，驯鹤喜依人。谁识榕阴下，壶中别有春。
下马郭西村，萧条尽掩门。荒城明落景，独树出平原。
野水条侯墓，寒芜董氏园。閒因访遗事，邂逅故人论。
没处既非假，埋时莫问真。先生不可作，大雅向谁陈。
披草看残碣，临风荐白蘋。耒河通汨水，知己有灵均。
无凭唯白骨，不朽是遗名。风雅归唐史，牢骚似屈平。
荒祠临古渡，疑冢傍孤城。魂气千秋在，难忘恋阙情。
迢递辞巴蜀，归魂路恐迷。莫言林麓恶，不及浣花溪。
背郭诸峰抱，前村万木齐。西风一凭吊，悽恻罢留题。
长桑亲受诀，复饮上池清。卖药宁论价，还山尚隐名。
杏林春露积，桔井野泉平。见遇能医国，何辞缨冕荣。
爱尔幽栖处，清凉水竹园。远山频对酒，芳草独开门。
卷幔通云影，横琴拂石根。仙源只如此，相对更何言。
筹岩青翠里，琳馆是仙家。径转龙峰逼，林深鸟道斜。
白云随杖舄，金磬出烟霞。幽觉尘心远，苍藤落数花。
旧宅迷黄叶，荒基隐碧岑。昔贤遗迹在，流水暮烟深。
石拆悬蛇径，云霾伏虎林。相唐垂大业，终此遂初心。
垂髫标奇颖，耻与尘俗侔。羽飞有仙骨，荣名等浮沤。
九土忽披攘，布衣赞庙筹。龛暴绩固殊，翼储谟何周。
长啸掷金绯，还我五湖舟。出处谅有为，逸轨垂千秋。
万里游真倦，向来依故庐。宁亲迎卫女，设馔钓河鱼。
奔诏身仍远，思家意不舒。班昭应有念，早上丐兄书。
爱尔幽栖处，楼居水木清。松高清鹤梦，竹密助猿吟。
帘捲山光入，窗虚日色明。独惭官府系，临眺不胜情。
悲风动中夜，边马嘶且惊。壮士匣中刀，犹作风雨鸣。
飞将不见期，萧条阴北征。关河空杳霭，烟草转纵横。
披衣视良夜，河汉已西倾。国忧今未释，何用慰平生。
暂谢直城中，因栖羽士宫。秋声上苑别，芳树小山同。
玄览何能遣，幽思或未通。祗馀悬解意，可以息微躬。
冉冉求濛汜，萧萧映桑梓。朱云黯犹射，空江湛转绮。
静闻幽禽息，瞥见高蟾起。虚白林外偏，垂杨素氛靡。
残溜滴崇檐，离杯雨夜添。儒官归郑老，诗客去高蟾。
调发囊琴古，光涵匣剑铦。昔贤身未达，多少在鱼盐。
问族王孙贵，名家理学宗。黔江初振羽，稷下晚疏封。
馀泽流忠孝，隆恩贲始终。西山春草合，无地蹑仙踪。
泠泠淮浦水，水清人亦清。有客来照影，浩然歌濯缨。
岂但可濯缨，坐使心神澄。无穷川上意，日夜注沧溟。
华亭临曲水，避暑更适宜。日影松阴薄，蝉声阁外迟。
寻诗寻竹径，佐酒荐园葵。池上凉风满，何妨倒接䍦。
高城苦多阴，秋日殊复悲。边声薄暮起，但见浮云飞。
霜气劲且繁，河汉寒无晖。三星何踯躅，皎月正徘徊。
流飙西北至，征马鸣相依。自知从君乐，谁能常不归。
忆汝龙门过，苍茫鹤驭分。暮归句曲洞，晨谒大茆君。
把钓吴江雪，传书越海云。草堂人独卧，谁勒稚圭文。
汝挟方干至，吾欣徐稚留。小谈迟日过，晏坐白云幽。
进屐藤萝顶，回船杜若洲。沾沾自喜色，可为少年游。
行子朝欲发，驱车不得留。驱车下长阪，顾见城东楼。
远别情已惨，况此艰难秋。分手诀河梁，涕下不可收。
车行望渐杳，飞埃越层丘。迟回歧路侧，孰知我心忧。
人生何以悲，悲在生别离。音尘无通日，相见当何时。
夜风吹林柯，误君来庭墀。达旦耿未寐，因之有所思。
雪压竹枝低，虽低不触泥。一朝红日出，依旧与天齐。
径雪草生细，林寒莺到稀。伤春怀二子，斋沐掩禅扉。
石室栖金马，天花落绣衣。分明共朝市，鹓鹭不同飞。
男儿事征战，所愿树奇勋。奈何作奴隶，生死随将军。
寇来不得击，寇去我始闻。顾惭腰间剑，空有星斗文。
岂不为主用，坐与铅刀群。身犹执麾盖，茅土何时分。
塞下日无事，安坐不快心。相呼出塞外，驰猎穷山林。
俯身搏猛虎，翻身射飞禽。归来割鲜饮，班坐榆柳阴。
举杯劝同旅，一一手自斟。笑谓灭寇还，为君日挥金。
男儿事征战，所愿树奇勋。奈何作奴隶，生死随将军。
寇来不得击，寇去我始闻。顾惭腰间剑，空有星斗文。
岂不为主用，坐与铅刀群。身犹执麾盖，茅土何时分。
渔父空头白，生涯一舸微。欲浮沧海去，又逐暮潮归。
云树远重重，川平夕有风。买鱼呼不应，船过钓台东。
支离那可道，摇落倍凄然。归梦将秋月，愁心对暮天。
吴山苍霭断，楚树白云连。日夕凉风动，乡原若个边。
少府爱清晖，孤亭近翠微。石林娱晚坐，池水净风扉。
野鹿衔花过，溪云带鸟归。何须谢缨冕，临眺始忘机。
忘机依别墅，丰水带南山。野竹连孤屿，溪云伴独閒。
鹿鸣花外去，鹤梦雨中还。寂寂何人到，年年但掩关。
高士昔乘鹿，还同鹿性驯。遗田千载下，更有远遗人。
山形四面合，水道一支通。乱石东西岸，惊涛上下洪。
懋迁充国用，疏凿仰神功。使馆劳晨爨，征帆快午风。
白帝城中客，清秋碧海旁。乾坤方汹汹，身世独遑遑。
万里空形影，全家堕虎狼。悲歌三百首，一一断人肠。
登楼愁作赋，把酒喜看山。双鸟窥人下，孤云度陇还。
凶荒何日定，贫病此生閒。醉里行吟客，悠悠恋故关。
两度高楼夕，孤钟落木时。悲欢残夜语，生死故交期。
傲骨贫偏长，浮名久渐疑。十年身借客，犹自愧要离。
寻君腊八会，不遇竟空还。落叶一灯下，寒云双树间。
深栖知净理，强出愧清班。纳禄吾犹晚，惟应学闭关。
灵源喷薄处，并驾远看来。野鸟夕争下，山花寒自开。
流觞几曲水，倚杖半岩苔。秋兴能同赋，谁齐潘岳才。
相逢狭邪间，车窒马不旋。虽言异乡县，岂非往世缘。
脱毂且卷鞭，高揖问君廛。女弟新承宠，阿大李延年。
何以结欢爱，渠碗出于阗。女梦与青松，本是当缠绵。
郭外生秋色，移尊集水西。青山悬睥睨，白马驻招提。
丛桂淮南隐，芙蓉邺下题。酣歌犹未已，归路夕阳低。
南楼云里迥，星斗若堪扪。邀客秋初爽，看山日渐昏。
雨声寒几席，烛影乱金樽。莫问城笳起，新诗坐夜论。
小筑惭高枕，忧时旧有盟。呼尊来揖客，挥麈坐谈兵。
云护牙签满，星含宝剑横。封侯非我意，但愿海波平。
酒散寒江月，空斋夜宿时。风如万里斗，人似一鸡栖。
生事甘吾拙，流年任物移。边愁频入眼，俯仰愧心期。
寄书向知己，不解作家音。男儿铁石志，总是报君心。
四杰推杨炯，新诗郢调孤。柳移彭泽县，花匝射阳湖。
丹灶开仙令，沧洲老钓徒。骊龙衔片月，应识夜光珠。
一生惯落第，结愁深贯骨。化作怪哉虫，鬉鬉乱卷帙。
毒气著人胸，好怀变萧瑟。得酒应消糜，馀樽解吾戚。
文恪辞家流，广庭振华毂。帝时绌师臣，遥迹肇枚卜。
竖人窘犬步，惄焉叹一木。归卧洞庭野，世往誉恒馥。
莫漫谈吴事，吴中佳事多。天高震泽网，发细虎丘歌。
只是官无那，由来谷喜过。莫釐与緸缈，双峰孰嵯峨。
十载恩难报，重泉哭不闻。年年春草色，肠断一孤坟。
竹下频留客，尊前且纵歌。莫言同调少，只怪别离多。
凉月摇丛桂，轻烟澹薜萝。有情堪入赋，笔彩定如何。
避俗依兰若，晴湖落照低。危峰苍欲滴，芳树绿初齐。
流水乱人影，轻阴留鸟啼。诗肠堪鼓吹，何必定黄鹂。
招提多病客，拥褐世间情。法自传灯得，诗先卓锡成。
年光云树丽，春昼雨花明。若许东林住，还携漉酒生。
吾与二三子，行游览物华。暖仍幽径雪，寒未给园花。
客熟能为黍，僧贫只施茶。更愁归兴促，骑马问人家。
长江风浪定，此地古今浮。山静惟闻磬，天空不碍舟。
楼台云外迥，烟树望中稠。共说平南后，何人为国忧。
今年春色透，惟有上林深。石山开遍锦，谷雨溜成金。
拆发程颐谏，移栽赵鼎箴。东风随处补，造化本无心。
邓禹南阳来，仗策归光武。孔明卧隆中，不即事先主。
英雄各有见，何必问出处。孙曹与更始，未可同日语。
向非昭烈贤，三顾犹未许。君子当识时，守身如处女。
同祀碧鸡神，丝萝又结姻。文如谢道韫，书逼卫夫人。
冀缺终相敬，梁鸿不厌贫。还能事荆布，归钓五湖滨。
几月舟行久，今朝倦眼开。万峰飞舞处，一片大江来。
南岳云中尽，东流海上忙。他年图画里，著我在潇湘。
天风争顺逆，人事有参差。昨我停舟处，知君得意时。
春雨暗西池，轻寒袭罗幕。愁倚小屏风，墙头杏花落。
送子白门去，因之感旧游。挂帆江月晓，问寺竹风秋。
藜杖台前路，红妆水面楼。风流知好在，远想日悠悠。
最爱清凉寺，朱门绿树开。晚风齐策蹇，落日每登台。
雨外江光白，城边石势隤。?公禅室近，还与共裴回。
窗前八哥鸟，学语太轻狂。何须以鹦鹉，自遣羽毛伤。
目极江天远，秋霜下白蘋。可怜南去雁，不为倚楼人。
赤日临山沼，荷花气独清。一亭蒲苇合，鹳鹤向人鸣。
地入维扬路，天分牛斗墟。秋帆二水外，春草六朝余。
冰雪生官舍，风尘走谏书。从来经国者，宁不念樵渔。
紫花何太媚，静女若为看。影动帘栊晓，香沉烟雨寒。
芳菲心有托，零落思无端。一采归金屋，春深莫倚阑。
人壮三吴地，天开五岳图。神交江月迥，目极海云孤。
老凤鸣琪树，秋花照玉壶。洞庭骚雅会，知尔说狂夫。
泰山王处士，霞月自幽情。宇宙无知己，花禽当友生。
华阳风并远，栗里意同清。高士吾将纪，还须写令名。
故人招隐处，踪迹继焦君。树色衔青阁，江津带白云。
饮猿垂涧接，别鹤入山闻。不是逢王烈，谁能辨鸟文。
飞誉响江东，鸣琴向楚中。麒麟游甸苑，凤鸟集梧桐。
气吐风云动，谈馀瓦砾空。高松一千丈，深喜附唐蒙。
一枝罗浮玉，芳姿澹轻盈。明月何皎皎，照此冰骨清。
遥疑暗香度，近觉疏影横。怀哉君子操，洁白可同情。
乌衣原旧宅，玉树有馀欢。点火分藜杖，传家笑竹冠。
山人招隐便，渔子认津难。迟我窥鸿宝，诗成即互看。
燕即新堂乳，莺多隔水鸣。凿湖兼出石，惜树小添楹。
窗预图秋色，蕉堪种雨声。沙洲亭子路，鸥席故须争。
鹤发朱颜老，何当驾屡过。秋衫绵葛杂，时果柿蕉多。
携盒情何限，投壶酒每酡。别来空怅望，林麓故阿那。
小搆临幽僻，衡门昼亦关。朱帘垂绿水，华槛倚青山。
粤秀屏长护，天香花自閒。高人时枉顾，清论散琅珊。
草创荒芜甚，群仙每每过。短墙侵碧蔓，细路合青莎。
笔落惊人赋，杯深放客歌。会须倾倒尽，岂得但微酡。
春游芳沼阔，缓步大堤平。细雨滋园芷，微风荡野萍。
逍遥来九老，笑语引诸生。更荷留雄藻，光辉藉盛名。
三径足幽栖，高贤况有题。青霄榕翠合，朱夏荔丹齐。
骤雨穿渠急，狂风压竹低。稍晴僮发笱，喜得满筐携。
小坐青楼下，微凉次第添。池鱼纷咂藻，山鸟静窥檐。
鹤节排阴密，龙须带润纤。谁云六月暑，风紧欲拖帘。
真率风流在，存羊意可寻。约宾无速简，会长有严箴。
茗煮他山嫩，花分别院阴。自然幽赏足，谁道剡溪深。
上上盍簪楼，遥天一望收。日移南陆晷，风送海门秋。
五岭紫霞幛，三山杜若洲。看看星河近，乘槎好溯流。
山鬼催狂雨，雷师送骤凉。菊花新夹路，竹叶故盈觞。
亲旧疏仪貌，笑谈杂谑浪。夜来临水酌，烟月淡微霜。
闻道张公子，频年被宠光。一清廷尉法，再肃柏台霜。
绝足风云阔，高门岁月长。所期崇令德，汗简看垂芳。
过棹邗沟入，停居暑欲逃。园林消午梦，花萼引香醪。
蜀井泉流迥，隋桥月色高。广陵无旧谱，谁可续遗骚。
万里同归日，淹流有棣花。风云双鬓短，岁月一樽斜。
大石通清溜，浮城落晚霞。主人不厌客，吾意欲移家。
野草连千亩，琼花只一枝。轻衣迥越女，短笛散吴儿。
别野今为寺，连珠旧有池。从来歌舞地，君下广川帷。
僦屋东南会，维阳汝俊人。散金唐李白，投辖汉陈遵。
酒送黄龙浦，瓜沉白马津。相看河朔饮，一笑万家春。
及肩新种竹，濯足旧疏湾。钓月鱼为伴，偕书僧送还。
帘栊秋未晚，花雾夕偏佳。暗牖通新烛，虚堂闻落钗。
淅淅乌栖树，明明月堕怀。相思不可见，兰生故绕阶。
霜空雁绝响，风庭叶罢飞。念尔别离日，凄然芳岁微。
城隅明星晰，晓闼残月辉。不见携手好，宵行谁与归。
平生寡所谐，与子中邂逅。宴语殊未厌，弦柱促离奏。
目断川上云，念攒天边岫。河山邈以绵，伫立阻欢觏。
委巷多车马，还因典客名。乡心灯下尽，谈麈坐中倾。
径草抽新雨，风丝漾晚晴。归舟应可问，春浪此时平。
严算方周甲，慈筹稍一先。岁年成上下，天地与因缘。
春酒百花下，南山双闼前。儿郎新举子，父母老神仙。
成人良有望，弱冠志方安。操履期无忝，辞章贵可观。
少陵怜骥子，陶令责雍端。况我乖离久，兴思百念攒。
作诗无定例，高者不因人。奇险宜深稳，孤清欲峭新。
有如臡雁鸨，何必别荪莼。韩杜吾师也，问谁狎主臣。
复此尚方赐，犹乘潘令车。河阳留不得，怀县意何如。
吴越徵兵日，东南过客初。人生关气象，名肯让匡庐。
朝辞白沙雪，夜卧西湖月。湖天月在水，烱然清爽接。
吾家富薰天，大造委此业。棹歌扬中流，速尔进归楫。
结发事行陈，戈鋋自成家。黠胡识旗帜，战马惯风沙。
猷壮千山震，心劳两鬓华。儿曹未更战，唾掌说周遮。
晓入韦渠洞，风来竹径凉。举鱼沿曲沼，折笋过横塘。
不作银丝鲙，翻飞玉露觞。醉馀留后约，期待菊花黄。
一醮期偕老，殉夫遂杀身。闺门怜弱质，高节见斯人。
月照鸳帷冷，苔封马鬣新。彝伦关政体，谁为奏枫宸。
李公安平相，雅识极渊永。惓惓闵无告，扣陛日有请。
格君古不易，虑国存要领。纷然土木兴，始悟先几炳。
悠悠念亲爱，惨惨郁中素。迢迢阻山岳，漠漠隔烟树。
小山谁见招，沧洲动归趣。人生等浮萍，聚散安得屡。
漓水冬不波，桂林寒有雪。江空岁华宴，客子念离别。
心随归雁远，兴逐梅花发。独忆山中人，长年守贞洁。
一月厌雨声，忽逢今日晴。春从花上去，风过竹间清。
睡美新茶熟，身闲野服轻。近来多坦率，客至倦逢迎。
茅屋烟村里，渔人十数家。矶头鱼在笱，门外鹭翘沙。
浊酒深浮蚁，扁舟小似瓜。不知江月落，和醉卧芦花。
急霰洒窗纸，飙风翻竹枝。划然衾觉冷，正是梦醒时。
晓起瓦皆白，春回花不知。老来肌骨瘦，无那被寒欺。
幽怀每不惬，何处可登临。芳甸隔春雨，浮云留夕阴。
山林安石兴，江海子牟心。此意同谁语，沉绵只独吟。
纳纳乾坤内，纷纷万事牵。文星犹似漆，兵气正如烟。
转觉心忧世，其如命在天。同君畅怀抱，一醉杏花边。
爱听筝声曲，贪看锦上花。青年去如失，白发坐来加。
政复怜身世，无徒恋物华。劝君坚晚节，湖畔卧烟霞。
已拟沙渚泊，忽来风雨声。人皆催早发，我亦厌孤征。
浪骇千峰出，舟怜一叶轻。此时虽甚捷，犹是险中行。
城北一西涯，城南一西涯。身外无穷地，相安即是家。
无事缘长病，似君在客边。椒花休颂酒，柏树共谈禅。
岁律风微觉，人天语自玄。香闻应有悟，景昃未言旋。
等是诸峰里，到此居然别。莲池鉴净心，竹径疏玄发。
前岭敛浮云，中天吐华月。轮浸千流满，镜悬万景灭。
魄岂缘朔生，光非从夜发。仰视步庭中，一与山僧说。
故园多难日，消息尚纷纭。朋旧空相忆，安危久未闻。
兵骄寻陕战，戍苦伏波军。问讯沧洲上，渔樵亦可群。
闻有一斗酒，相携倒接䍦。主人非北海，词客似南皮。
山月照弹瑟，溪风吹钓丝。秋怀今夕赋，偏赏惠连诗。
泠泠清溪水，倒流向幽谷。任洗高人耳，不濯凡流足。
昨日满香馀，梨园兴不虚。学翻新谱曲，閒说古人书。
已具青盐榼，聊扳白鹿车。飘然无俗虑，乐意竟何如。
大埔多春兴，寻春约胜游。一湾流水远，三径竹林幽。
测景桑麻地，飞觞花萼楼。醉归山路晚，还送碧溪头。
山童呼犬出，狂走信诸孙。乳鸭争嬉水，寒牛不出村。
墟烟浮竹杪，田水到桑根。邻叟欣相遇，笑谈忘日曛。
倒载轻軿驾，徒行谢众扶。无钱欺老社，失策问长须。
山雨酴醾弱，林风枳壳疏。待君君不至，春尽又何如。
醉眠山影里，恨不与君同。松下泉来冷，鸡鸣日过中。
就床梳白发，开户纳清风。起视沧溟暮，孤鸿没远空。
草带篱腰绿，花簪石顶红。林园开昼景，莺燕语春风。
山霭霏霏合，江流渺渺东。独来桥畔路，高拄过眉筇。
浩浩川流疾，冥冥岭树阴。共怜春错莫，更觉老侵寻。
宿雨衰花气，朝阳绝鸟吟。谁能尽天道，俯仰此怀深。
无才慵作吏，有酒喜留宾。老更耽高卧，时还近俗人。
钟鸣山寺远，月出土床亲。何处期吾子，笙歌玉洞春。
驻桨梅村夜，风光胜早春。直知花是路，不觉月随身。
草木皆知旧，江湖多贱贫。短蓑来往数，等是最闲人。
晚有悲秋意，秋来此夜分。可怜清夜酌，尽是白头人。
紫盖终携病，朱陵愿卜坟。谁能天地外，别去觅乾坤。
希哲寄声酒，诙谐放情素。翰墨人尽研，巧者由机悟。
游龙宛霞浦，芙蕖发朝露。世上亦何有，悲此邯郸步。
醉来中岁里，那复有童心。只觉忘人我，何为更古今。
山河秋兀兀，星露夜愔愔。惆怅惟陶阮，悬知磊磈襟。
药品能攻疾，花名强效人。应无渡河想，且免服箱辛。
壳绽金铃子，苞舒碧角巾。步行骑水牯，欲觅了无因。
科头行百里，笠影落烟霞。四十亲舒卷，寻常过酒家。
儿童非讲席，铅椠此归槎。共待春芳发，来看旧种花。
薇垣初弃组，花径遂捐琴。白首三阶梦，黄泉万卷心。
文华昭向苑，酒德在嵇林。昔日游歌兴，凤台不复寻。
下马古寺门，偶与山僧遇。相对两不言，蝉声在高树。
园果垂丹实，园丁日夜看。未曾供寝庙，不敢献中官。
公昔较我艺，弱冠举于乡。公子复青年，探花冠群芳。
浩荡云中衢，接羽相翱翔。思公不可见，断绝我中肠。
亭午登山寺，淹留夕未归。凉风起高树，落叶满僧衣。
城郭寒烟聚，楼台暮景微。京华十年客，愁绝赏心违。
尔本能言鸟，羁栖误此生。众方怜彩翠，天苦忌聪明。
月下离群思，花间唤婢声。居然成往迹，留架在前楹。
久客便醒卧，逢君一举杯。后山元苦节，同父旧多才。
雨映三更烛，春飘二月梅。重来话相访，好记凤凰台。
京华岁将暮，谒告独还家。客路霏霏雪，寒梅处处花。
綵帘娱爱日，寿酒酌春霞。回首隔蓬岛，相思梦更赊。
高斋弦诵日，鸣佩更珊珊。江泻瑶池色，窗摇玉树寒。
何来沧水使，将献白云坛。牛斗千山外，晴虹几度看。
昔年从羽猎，高入万重云。尚有冲霄志，难忘报主恩。
群峰趋谷口，绾胜有危桥。望望玉台寺，钟声来碧霄。
云迷天路迥，水接花源遥。况复高秋日，登临野思饶。
灵洞清虚府，天街白玉堂。山河扶绣栱，星斗焕宸章。
独揽中峰色，还依帝座傍。碧桃千万树，偏浥露华香。
平生真面目，分付几峰烟。病里歌惟凤，人间瓠亦天。
坎离吾药妙，山水尔藤贤。醉盎还谁我，梧桐月满川。
傅玄非侮世，陶令合辞官。客路青阳逼，归心白发宽。
江城消雪送，春雁倚舟看。自此茫茫去，都门昨挂冠。
赤栏消暑虐，翠樾挂絺凉。雨结芭蕉蕾，铛鸣薜荔墙。
清言兼谢傅，玄契亦支郎。菱舫人归晚，林中未罢觞。
漫翁愁独醒，时向石湖秋。客醉知鱼乐，鱼欢为客游。
远树无烟时，前山未云起。散发临东窗，衣裳半身紫。
江雨夜生苔，柴门傍水开。溪翁自有兴，不为野人来。
晚凉池上亭，坐来心似水。雨过竹林青，风吹豆花紫。
山人水竹居，画图看更好。十年不归来，茅屋秋风老。
江头杨柳树，秋雨更萧萧。可惜长条尽，那堪折短条。
岁献江边客，源寻溪上花。林深春似酒，日煖树为霞。
山向楼心蹑，门随石嘴斜。乘风还有约，从尔觅胡麻。
江水靓如空，江华冷未红。怜予犹客里，羡汝已乡中。
白苎青衫雨，乌纱短帽风。不须摇艇子，垂钓五湖东。
不是频游地，如何亦遇君。相看唯惜死，所问不离云。
白帢增官韵，黄蕉织水纹。冶心今较可，敝笈委缃裙。
解跃穿花辔，学披细叶衣。诗于七字长，面较别时肥。
怒石当江立，腥鸢跕水飞。他时蒲社饮，倍感友朋稀。
制出何人手，年标异代君。篆成蝌蚪迹，斑上鹧鸪纹。
古瓦栖朝露，孤楹抱宿云。九金来禹牧，七政准尧文。
候较吹葭审，躔从累黍分。当时甘石辈，心目太精勤。
长风吹岊水，客送大江秋。笑蹑飞凫舄，长穿控鹤楼。
弟兄堪友爱，天地重交脩。渺渺沧洲去，终牵离恨流。
吾儿解幽事，露坐一弹琴。声落石崖迥，兴当秋夜深。
潭龙乘月色，山鬼傍松阴。飒飒天风起，清商满翠岑。
董氏宁都盛，夫君说最良。忽捐招隐操，空贮活人方。
断简藏家塾，残碑立墓场。由来天报德，貤赠托名郎。
东观词臣出，西藩旧邸开。占星随玉节，赋雪上铜台。
庭揖诸侯客，园游七子才。虎盐门下献，牛酒里中来。
赵璧无劳赠，吴涛更有裁。圣明思侍从，莫遣隔年回。
盘谷纡千转，欹岩矗万层。贾馀堪一往，乘兴更谁能。
岁尽木叶脱，天高霜气凌。时闻有凤啸，或者是孙登。
频年嗟伏枥，此日叹藏舟。世阀传中垒，乡闾问太丘。
朱弦俄入夜，素翣正逢秋。好在蓬池顶，题诗遍十洲。
忠襄老成人，夙昔抱明哲。秉钓右天子，贞简懋嘉节。
沧海副车空，平陵鼓声绝。五朝有遗则，景光亘千叶。
遗恨楚社亏，秦仇竟未雪。高山流清音，一往风益烈。
江云乱人目，江水绿人衣。苔雨疑将湿，林风听渐稀。
吴侬歌竹送，越客采菱归。不见沧洲老，垂杨拂旧矶。
八岁知勤学，焚膏过二更。圣功从此始，道只在人弘。
痴绝王摩诘，何时出辋川。迷花孤洞里，采药乱峰前。
剧饮留真态，长斋断俗缘。虎头新使者，曾乞卖文钱。
邂逅兰溪约，秋风望未涯。地违青雀舫，天靳白鸥沙。
虎阜看茶近，乌程问酒遐。春来定寻汝，酩酊万桃花。
忧人行语影，道路不知长。冽栗寒气夜，峥嵘天色霜。
似僧无法眷，为客在家乡。难慰一生志，易伤九回场。
山村门各闭，土囤牛亦藏。自笑无归者，皇皇畛陌旁。
群蜂矜苦采，一日几回来。性泼香浪藉，声喧蝶避开。
花花更互入，股股再三堆。毕竟他人用，徒然竭尔才。
故人辞薄宦，去隐白云乡。溪树春天晚，山泉夜月凉。
携家怜杜甫，齐物忆蒙庄。知尔身和世，于今亦两忘。
白首频遭乱，其如造物何。纵鳞乘骇浪，病鹤托脩柯。
别友岁年久，怀人梦寐多。扁舟须过我，沽酒听渔歌。
汉业何缘替，元成二帝来。懦柔难自植，昏惑讵能回。
戚里叨天柄，朝廷养祸胎。莽新行篡窃，元不咎平哀。
众正登庸渐，苍生望治频。囹圄释贤辅，锡典厚亡臣。
抑谄明珠却，兴儒学舍新。讵堪权倖在，治道更逡巡。
孤怀丘壑里，拓落少人看。不速三人盍，高歌万里寒。
野云笼薄醉，朔气怯中单。便索琅玕赠，平生欲语难。
论才天地少，此会有吾俦。高论飞觥赏，芳华揽镜浮。
雨霏催刻烛，山晚怅登楼。不浅藤萝约，临风咏四愁。
今日何园句，能无忆少陵。迷人寄生酒，匝地月支藤。
莲褪鱼吹粉，苔深石减棱。轩窗随面面，寒竹影层层。
花事殊堪谱，鱼群似可名。凉风吹蔓影，急雨打荷声。
清簟便慵卧，朱栏傍晚行。尝新北泉冷，重为煮沙瓶。
宝剑动华星，关城候使旌。春随司寇笔，霜重总兵营。
武备千年固，尘氛万里清。归来奏天子，青史载鸿名。
净地来何晚，春风事几慵。落花深一寺，流水住孤松。
岸断山光绿，墙回月色浓。天津桥上老，岂识此龙钟。
纷纷勃溪者，惊此孝姑名。刲股和羹进，捐钗卜地成。
清河垂世范，吴郡有乡评。抚卷三兴叹，周王化已行。
江南道里长，荆襄在何处。闻郎昨夜语，五月潇湘去。
怜君挥手去，匹马向南天。旅病青山外，乡心落日悬。
燕关变积雪，淮柳动新烟。驿路重云里，相思易隔年。
槜李城何在，萧条草树存。未醒吴苑酒，已动越乡魂。
问水来天目，看桑过石门。愁闻鹡鸰语，宁听楚山猿。
东阁能留第，南人暂亦居。琴书迁卧内，骑马到堂除。
残树喧巢鹊，微风走壁鱼。追思秉钧日，冠盖烂盈闾。
从无肉离骨，可信是甘柔。蝮子贻蛇患，桃虫通鸟谋。
智囊瘿是毒，警枕梦如流。想见李林甫，蜂脂铸镯镂。
旷野烦襟豁，青天素月流。不因同二阮，那复此奇游。
磐石偶余契，丝纶亦漫投。平生钓竿兴，随地可消忧。
乘兴扣禅关，萧然水竹閒。路危应九折，屋住只三间。
斋白月悬镜，花明菊破颜。茶香解留客，深夜不知还。
萍逢得故友，水宿感烟波。笛起关山弄，杯停子夜歌。
竹深防卧虎，江近有鸣鼍。兴剧浑无寐，翻嫌月色多。
春去绿阴成，犹闻春鸟鸣。雨滋庭草色，风度壁琴声。
静里流光转，愁中白发生。偶来成独坐，念尔若为情。
望里塘非远，悠然紫翠横。水禽飞不定，春草梦中生。
苕霅溪流润，江皋峡浪平。近闻消息好，花满锦官城。
春草自应知，春风送客时。可堪南浦恨，愁咏北征诗。
水远花飞急，天长雁去迟。迢迢江汉意，芳杜不胜思。
吾慕乐野子，萧然与世违。青林玩流水，白板掩柴扉。
雨过知花落，风晴看鸟飞。閒来锄菜甲，为采北山薇。
短日悲年促，他乡苦病侵。疏砧偏傍耳，归雁忽惊心。
塞柳犹含冻，江梅正满林。衰羸难自强，早晚合抽簪。
吾闻丰坊生，赤章咒蚤虱。蚤虱食几何，讨捕况已酷。
借问坊食者，还当咒坊不。弘恕圣所称，斯言非佞佛。
十年长契阔，万里各分飞。歧路风烟杳，江湖消息稀。
加餐俱努力，访旧各沾衣。春草无劳绿，王孙自不归。
王孙何意气，送客出城劳。交谊星能聚，诗名岳并高。
雄飞俱世路，雌守且吾曹。尚有浮生在，中山足浊醪。
遥遥双玉佩，赠我意何勤。石鼓周王篆，金泥汉帝文。
蛟螭寒压雾，科斗暗藏云。万古岣嵝碣，何时一对君。
鲛鮹新出海，六幅制为裙。拓得滕王蝶，妆成峡女云。
幽香春入梦，微步水生纹。解咏空中雪，谢家自不群。
梁苑驯游日，周京率舞时。重阴符水德，千载表宸禧。
似与阳乌并，还将雾豹疑。玉衡光乍掩，县圃色全移。
?药参神鼎，开罝赖圣慈。干城犹在野，应诵国风诗。
群芳摇落后，秋色在林塘。艳态偏临水，幽姿独拒霜。
汉皋霞作佩，湘曲锦为裳。白首沧江上，相看醉夕阳。
烟云没冈陵，惊闻北雁声。风寒姜被煖，棹急郭舟轻。
相送日还日，分携情系情。他宵遥有忆，两地月同明。
吴兴好山水，子我盍迁居。绕郭群峰列，回波一镜如。
蚕余即宜稼，樵罢亦堪渔。结屋云林下，残年共读书。
笑疾故自佳，吾以全吾天。况识墓中人，飘飘喜谈玄。
浚仪有画像，名亚卓鲁贤。胡不传循吏，而以权门愆。
自非东海恩，难雪成都冤。大笑落水时，流风至今传。
堪叹贾似道，官高诈亦高。公田关会误，富室细民号。
惶恐黯淡滩，羞辱洛阳桥。木棉庵里鬼，头落虎臣刀。
高人同厄运，龙卧得身存。矻矻赁舂日，劳劳抱瓮园。
墅夫惟胜韵，幽思寄清尊。惆望堪谁语，思君伫石根。
蕴火环深洞，盆梅也自花。蚤芳含斝度，疏影近灯斜。
岁暮频为客，江南忽是家。春风随地有，对汝兴偏赊。
春过已十日，策马到城隅。酒向两三客，梅开五六株。
当轩凝翠碧，入座转清虚。大隐还都市，何须觅小孤。
乍玩成真解，相看可入玄。回元须守甲，调鼎自长年。
世味同朝露，春情付暖天。巡阶一索笑，问尔为谁妍。
同游宰树下，忽感雍门弹。达者悟斯理，遂以悲为欢。
众人闻余言，幡然俱解颜。倾壶共兹饮，人醉壶亦殚。
托身在何所，茅屋聊相依。苔藓积行径，松萝带斜晖。
临流叹鱼跃，冲霄羡鸿飞。飞跃各有适，吾今岂无归。
柰何拙生理，不免寒与饥。贫者士之常，此事安足悲。
自君之出矣，屈指算途程。遥知霜降后，行李到边营。
自君之出矣，明月长满窗。妾心似明月，不用对银缸。
自君之出矣，春风不入户。见说蜂蝶残，何曾到园圃。
自君之出矣，日望汉道昌。安得边尘静，从此罢秋防。
候馆促离杯，愁颜且强开。砌蛩惊露泣，巢燕避秋回。
菊径深黄叶，衡门掩绿苔。缅怀西汉士，据地独奇才。
纂纂称天茁，离离见土毛。知非丰岁宝，聊佐野夫饕。
落处宁为瓠，投来颇类桃。米家图矮树，怪尔矗云高。
卑栖性所便，尺五即为天。每带胭脂色，来登玳瑁筵。
江莼下豉美，蒟酱点庖鲜。能误青鞋客，忙趋过邵田。
不敢怨无诗，秋当咏菊时。封关丸可弄，覆餗印何累。
槐国分阴近，僬侥假盖迟。谁知谦吉意，更好助观颐。
烟景驻征骑，晴林踏落花。因听绿水曲，忽到赤松家。
鱼鸟向人近，楼台俯郭斜。更携馀兴去，丝管隔窗纱。
世宝珠玉粟，天光日月灯。个中无一字，权说有三乘。
傍花春日趣，未必胜秋吟。霜落水清浅，木凋山静深。
淡容存老菊，爽籁得禅林。空谷经行处，幽怀更不禁。
市朝非我恋，此地养疏慵。园古苔连竹，窗明雪在松。
素帷生道意，清镜长衰容。不见羊求过，空寻旧屐踪。
芰荷浮荐碧，桃荔坠兼红。自足眼前句，何烦杖短筇。
恩共秦云断，愁随漳水盈。可怜丝管在，犹是昔年声。
穗帐流尘集，璇阶蔓草生。祇凭陵上月，回照绮罗情。
忆自沧江别，秋风泪满衣。已嗟行路远，况复寄书稀。
雪尽巴流急，云深栈树微。相思如杜宇，长绕锦城飞。
听话频年况，凄然泪不禁。岁荒生事俭，世难客愁深。
孝友安时命，文章损道心。五侯空好士，叹息少知音。
繁花覆药栏，竟日自盘桓。欲掇浮名易，能持晚节难。
蔬盘支岁俭，絮帽敌春寒。莫觅安心法，心闲是处安。
门巷何萧索，惟君步屟频。青云几故旧，白首尚风尘。
身受才名误，文从患难真。耦耕知未遂，相顾倍伤神。
西岩谢翱冢，一径惟莓苔。相对鹿麋坐，秋风时自来。
一住莲峰下，看松过十年。行寻无路草，不饮出山泉。
虎共空林雪，猿同静夜禅。时将新得句，歌送碧云边。
去矣复何道，心知重会难。君看残照里，秋气满长安。
阁道双星过，虚堂暮雨悬。清歌闻激楚，宝剑忆游燕。
雁下沉秋色，萤流入野烟。词人方接席，应不恨华年。
晓步迁莺林，莺声何睍睆。把酒坐垂杨，不觉归来晚。
岘山奇境饶，古洞藏幽谷。云深不可寻，但借玄猿宿。
山中石作门，迫窄不可步。回首望藤萝，迷却来时路。
风生松壑中，涛声聒人耳。中有绿发翁，长伴赤松子。
春风吹锦溪，秀色盘孤岛。花落满苍苔，莫遣家童扫。
振衣陟高台，岚光翠欲滴。半夜春雨来，飞泉泻石壁。
高冈有五石，石石皆生云。晏坐松根下，前林正夕曛。
怪石眠芳藓，危桥傍草亭。寥寥人境外，花坞带春星。
采采青蒲叶，采之南海边。秋光不可象，吾意亦茫然。
楚楚成梧槚，殷殷正诵弦。风声又于越，垂老话何年。
作客乾坤里，驱车各异乡。看山忘近远，得马出骊黄。
赋就偏怀阙，名高拟擅场。当春桃李色，能傍早梅芳。
万里西南道，逢君亦欲东。初看鹏翮健，辄讶马群空。
诗礼趋庭旧，天人诣阙同。异时看隔坐，多在建章宫。
不辞为客久，所恋主人贤。郡閤同蔬食，归囊倒俸钱。
岭猿催去马，江月照鸣舷。自说惭干谒，家原有薄田。
地北怜为别，天南真可哀。同时万里去，隔岁一书来。
水阔蛟龙出，山深杜若开。相思有词赋，愁绝并登台。
江行惬素怀，遐览匪游冶。开篷望九华，隐隐白云下。
素波明远川，青天入平野。烟树澹欲无，风泉断还泻。
因知渼陂舟，差胜习池马。斯游乐未央，我辈胡为者。
祖母恩深厚，陈情乞养终。祇闻儿养母，孙亦与儿同。
潦倒羁游子，伤心两鬓华。途穷唯有泪，世乱更无家。
雨暗闻寒雁，风悲急暮笳。艰难今一概，何处问生涯。
分手寂无语，殷勤独此心。梦于游处得，情向别时深。
庐岳云初起，湓城日半阴。孤帆即千里，昨夜在东林。
一与西湖别，春风两度来。曾栖山寺里，日日待花开。
客至摘篱豆，一尊相对吟。山光当户冷，秋色入门深。
即此寒灯夜，兼之远别心。明朝广陵道，水岸但枫林。
迟景临遥水，晴空似不高。清明开晓镜，昭晰辨秋毫。
郁郁长堤土，离离浅渚毛。烟销占一候，风静拥千艘。
独媚青春柳，宜看白鹭涛。何年谢公赏，遗韵在江皋。
羲和驭短景，昏中正昴星。修途翳积雪，长河合层冰。
客行焉汲汲，召命有严程。旧握棘寺符，今摇司马旌。
明皇重孝理，兵刑亦匪轻。折冲在尊俎，万里有长城。
二月江山丽，三巴书信稀。野台聊寓目，时见楚云归。
春风几时来，幽嵓巳青峭。野径无人行，孤花自相照。
日日风尘色，劳劳簿领身。不知明镜里，已作二毛人。
画阁春云里，参天翠柏围。虹光留宝册，风雨动灵衣。
扈圣天心眷，回銮火德辉。留侯名冠古，能托赤松归。
郢曲无人和，君操正始音。阁书闲自较，池墨醉能临。
态近嵇中散，名多李伯禽。庭花春满槛，曾倚雪儿吟。
月明桥畔寺，云是旧隋宫。磬发山堂寂，烟销辇路空。
旅怀深落日，古思入秋风。耐可同游在，看碑衰草中。
静女心如水，空闺淡岁华。晚来惟倚竹，春尽不看花。
芳草连淇上，游人隘若耶。良媒元有待，耻问宋西家。
沧溟十万里，日日石尤风。归梦寒难达，悲心久易穷。
星飞人面白，蜃出海灯红。惟有无生理，安危自可通。
无诸行乐后，黛色属禅宫。不藉空王力，何知伯者功。
高城隔海气，古木杂山风。未到人先说，金鳌万井中。
钟山毓灵秀，宝坊炫丹雘。王气接闉阇，冷飙洒岩壑。
泉球石罅锵，松籁空中落。吐词极名理，摛藻骋奇作。
嘉会难重期，斯游谅云乐。矢言谢嚣烦，永志在寥廓。
三五元宵节，连年气候同。漫天来暮雨，吼地起南风。
灯火楼台寂，笙歌巷陌空。金吾徒弛禁，清坐惬深衷。
迎春半月先，寂历过新年。鸡狗羊猪忌，风雷电雨全。
玄冥虽代谢，阳德未昭宣。有待阴霾散，乾坤始泰然。
山馆饶脩竹，风来暑气微。仙童初进酒，词客且披衣。
江阔云初敛，林深鸟不飞。上升传此地，藉草醉斜晖。
叶似青云剪，花如碧玉凌。鸟来栖不响，朵朵巧垂铃。
落日江心墓，凄凉郭景纯。桑田不可测，抚掌笑山人。
郎官联省寺，对咏溢高情。日出南山紫，风来北榭清。
谭玄便玉麈，举白快金茎。吏隐今如此，谁为后世名。
逍遥非避世，只是爱清閒。汎月渡千涧，随云过几山。
游同僧共往，倦与鸟俱还。踪迹多湖海，故园长闭关。
佛火悬青嶂，钟声下翠微。萧萧风雪夜，犹有一僧归。
山城已在山，寺更翠微间。磴路危因石，杉松密护关。
莺声无意巧，云影自然閒。徐步经行久，桐花满地斑。
金榜标新界，琳宫接旧城。暮扉烟树紫，春水石桥清。
遗寝仙翁迹，崇祠圣主情。尘劳俱梦客，非止一卢生。
正尔好清话，胡能无赠卿。由来松柏下，只是绮罗情。
谁识尘埃里，相逢侠气生。春风少拘束，淡荡来江城。
古寺孤峰出，千林秋气横。野云栖玉节，山鬼避文旌。
百仞双凫落，诸天列宿明。咏归松径暝，灯火动江城。
逸兴秋旻上，移尊扫石屏。日回千嶂夕，云抱半山亭。
孤柱擎幽壑，疏松结翠棂。林深贪一梦，恐犯夜堂星。
山中春独早，枕上雨初晴。泉响妨人语，花明照客行。
野老杯盘洁，溪风杖屦轻。孤琴余万里，此别最关情。
月暗投寒港，天明发晓途。鹭应寻宿侣，雁已误更奴。
霞映沿汀蓼，霜枯倚岸芦。彭郎矶尚远，隐隐一山孤。
披窗舒望眼，向夕屡徘徊。雨点穷春日，江声动晚雷。
苍茫烟水去，历乱电光来。看取满盈意，羁怀倏与开。
何事竟头白，青春一放翁。乾坤羞髀肉，日月误雕虫。
藜杖侵苔润，药栏啄鸟红。经年常晏起，非是避墙东。
山深云满洞，水曲竹当门。禾黍连高陇，松杉翳远村。
牛眠芳草软，鹿过小溪喧。为问林丘卧，何如世路奔。
日落秋空淡，烟销夜色清。书灯分近舍，官鼓起高城。
萤乱池星影，蛩和涧水声。幽人浑不寐，坐待月华生。
江转龟湖阔，中流自在行。秋潭涵岸静，晚霭隔山生。
海月人千里，云天鹤一声。弦歌何处闹，舟抵凤凰城。
世情垂老淡，天气入秋清。坠叶随风转，浮云逆水行。
酒酣狂态出，诗苦瘦形生。不受人拘束，从他孟浪评。
刻鹄形犹类，屠龙用不成。风尘双鬓短，湖海一身轻。
举世都谈道，皇天亦忌名。好归筑山舍，栖息任阴晴。
卜筑依山麓，幽居近水涯。琴无弦挂壁，酒有斗藏家。
夜皎池中月，春延树底花。为园刚半亩，懒种邵平瓜。
抱璞全吾性，林居旧俗存。池塘桥畔路，竹树水边村。
酒熟频邀客，诗成略课孙。晚来风雨急，落日闭柴门。
庄开黄土砌，屋筑碧山巅。坐看江船渡，行攀石磴悬。
千峰环紫翠，一径锁苍烟。最爱此亭好，偏宜醉客眠。
晴日岩光满，登台谒晦翁。大成千载学，小试一州功。
礼范家家俗，文流世世风。山苍溪又碧，凝眺思何穷。
重谒岩祠晓，山云淡欲收。门庭森竹柏，俎豆肃春秋。
道际明时重，人知正学求。疏慵虚典教，俯仰益含羞。
自君之出矣，憔悴怕黄昏。思君如杜宇，无夜不啼痕。
百尺龙门种，移栽叶未齐。月明风乱影，似下凤鸾栖。
不分镜中鬓，持向问秋风。何事烟霞客，年年世网中。
留侯有遗庙，幽枕碧江浔。偶此白云谒，犹钦黄石心。
椒浆秋一奠，松子我将寻。明月下孤棹，苍苍杨柳阴。
妙域千年搆，金堂七代华。香云流化国，慈雨洒禅家。
翠拥天孙树，红开帝女花。宝琴清觉思，寥寂语河沙。
北固转南川，丹徒挹紫莲。柳风含画鹢，芳草接长天。
客尽黄金橐，魂消宋玉篇。故乡回首忆，明月送清弦。
何以问遗君，四乳龙文镜。红颜不可将，无由看妾影。
入夜东邻火，荧荧照华屋。凿壁引馀光，经史了可读。
更阑灯欲烬，我读声更速。当时善说诗，咸称有馀馥。
腥膻秽河洛，人人保生存。谁知忠义士，直欲清中原。
击楫吐肝胆，水神亦销魂。功名未弘达，慷慨诚足论。
秋冷骊龙卧，高垂颔下珠。紫驼银瓮里，遥想出天厨。
玉露承金掌，溥漙下碧虚。内园知此味，应赐马相如。
满架延秋蔓，虬须拂面长。草龙珠帐底，偏爱午阴凉。
历数昭天命，河山壮帝京。乾坤包万国，日月照群生。
凤向平林下，人閒远塞耕。从今亿万岁，长以奉皇明。
柳阴正长夏，莲渚摇红翻。群鹭来个个，缡褷集其间。
飞鸣间宿食，暂尔恣所安。会当乘天风，直上青云端。
君子有九思，圣训炳如丹。咄此画工意，比德良可观。
胡尘昏帝阙，龙驭避天骄。壮士丹心在，楼船王气消。
人间无故土，海上失行朝。恸哭燕山道，黄冠归梦遥。
深壑因谁造，挥斤亦有神。江山留王气，题咏待词人。
泉作窗间雨，苔生石上尘。碧纱笼底墨，萧索竟千春。
高城下一叶，亭榭已萧疏。河汉生秋早，星辰动夜虚。
玉珂停騕袅，金砚落蟾蜍。俱是文章伯，相看我不如。
七载君高卧，频年我梦思。云霄今再合，樽酒得相随。
故态醉仍见，深情恒不疑。传来白雪调，非是四愁诗。
百年能几别，一别动经时。此会真当醉，那能常若兹。
兴缘诸子发，衰自二毛知。惭愧赓高唱，君言尽色丝。
大江来万里，持以淬吴钩。波似清漳夕，山疑赤堇秋。
含光开电照，飞景带星流。好去张公子，时时看斗牛。
綵笔灿山霞，高楼照江雨。谁知辋口庄，犹有辛夷坞。
重门葳蕤锁，苔深履綦绝。起看玉阶霜，不似昭阳月。
易水悲歌地，如何与尔违。天寒孤雁度，江远一船归。
餐菊逢醪美，羹莼问蟹肥。朱云犹未出，遥忆薜萝衣。
一官三佐郡，谪宦更牂牁。暮雨传双泪，春莺听九歌。
黔中秦道路，徼外汉山河。兰佩还堪赠，临湘忆汝多。
西迁君始返，余亦陆同沉。难偈双趺冷，经禅一树深。
清斋能缮性，白日见修心。欲问南宗学，相随到少林。
流落惊还喜，逢君醉不疑。香台冰溜下，祇树鸟栖时。
偈颇容弹指，诗宁论解颐。岂堪还玩世，去矣十洲期。
书札经年到，建章春色开。荆衡云尽入，江汉雁方来。
西笑今何远，南冠且莫哀。岂因鹦鹉赋，能困祢生才。
隐树风初起，临阶月乍明。故人千里别，仙媛隔年情。
爽气侵鸾扇，轻阴下凤城。惜无双宝剑，浊酒见生平。
矗矗云山壮，阴阴草木稠。昔年曾瑞鹤，此地见眠牛。
地胜疑天意，人和岂力谋。先慈多隐德，佳气正千秋。
月斜道少人，风吹幡独舞。入户镫光微，古佛为之主。
斧冰析寒薪，茗碗味余苦。城上双槌鸣，归途各自取。
暑气方全盛，秋风忽大来。庭柯雕翠色，书案积黄埃。
病欲披新絮，愁思拨旧醅。遥知田舍子，心事又成灰。
九龙钟秀色，万卷富才名。观国酬初志，还家喜此行。
平芜烟渺渺，乔木鸟嘤嘤。望里云山近，吟边野鹤迎。
儒流重经济，文运属升平。再养如云翮，骞腾九万程。
匹马西京路，风尘遇冠军。姓奇希见世，名美不忘君。
邀笛关山月，登楼海岱云。相看头尚黑，塞下可邀勋。
君去问桑梓，欢逢兵气销。月从天竺寺，秋入海门潮。
酒舫歌迎客，渔家醉答樵。秣陵游可忆，倘得似南朝。
良夜对床宿，清晨送子行。西郊雨新霁，古道马频鸣。
执手别时话，挥鞭独往情。相思杳难极，鸿雁带秋声。
过我衡门下，秋宵雨歇初。繁星随汉阙，明月到窗虚。
别数宁辞酒，谈多不厌书。今朝远相忆，陡觉鬓毛疏。
杜陵初解郡，二仲可能来。似向花源入，依然竹径开。
槛前鱼戏近，海上鹤飞回。玉树偏相傍，谁如谢氏才。
名山宜结夏，亦自断尘情。支竹同僧懒，煎茶爱水清。
石间移席坐，松下挟书行。但惬浮生兴，无忧佛不成。
将军名将种，承诏讨南蛮。虏命危如卵，兵威重若山。
斩酋花石下，焚寨柿溪间。一月闻三捷，长歌奏凯还。
山公日启事，未废酣啸时。流品分清浊，以酒圣贤之。
饮醇俱闭口，通识若分眉。潇潇竹林子，物外表深知。
汲黯匡君意，颜延出守情。凭高无处语，寒日下孤城。
肃庵今又别，酒醒望圭峰。秋色此溪树，暝烟何处钟。
功名悲梦蝶，文字耻雕虫。故里荒坟在，归来拜一峰。
珍木产南国，芬馨上北堂。幸同微火用，常共好风扬。
百和凝花阁，双烟出洞房。倘陪明德荐，随地可留芳。
月与青山对，开门玉作双。有时乘倒景，簸弄石蚝窗。
我本青山云，无心还出岫。虽走尘埃中，时时梦三秀。
卧病常迟起，焚香独燕居。聊因谢簿领，暂得弄琴书。
岳色盈虚牖，泉流绕暗渠。虽然官府内，不异在林庐。
爱此幽人居，春风满庭户。指点辛夷花，忘却来时路。
窈窕尊前态，娉婷画里颜。客疑游洛水，神似降巫山。
夜月辉眉黛，朝霞动髻鬟。不应撩宋玉，名字落人间。
霜寒金气重，落叶覆苍苔。万木俱萧索，黄花独自开。
散人无所事，竟日避纷纭。甘比催科政，思追乞巧文。
何须繁似露，焉用变于云。莫笑鸠呼妇，閒中最喜闻。
甲子春侵腊，燕京又小年。儿童欢礼灶，箫鼓闹喧天。
数九晴看柳，书空仰羡鸢。此身吾自有，富贵乃浮烟。
朵朵玉为盘，金黄向里攒。樽中欢酌尽，酒量不知宽。
水月来相照，双眸老更清。人间无限事，吾且坐吾亭。
有一范仲淹，人将重名节。马上地曹郎，翩翩起吾粤。
寂寞边城道，春深不见花。山头堆白雪，风里卷黄沙。
计拙心惟赤，愁长鬓已华。晋云连塞草，回首各天涯。
欲识金银气，多从黄白游。一生痴绝处，无梦到徽州。
岁月隔人去，风尘可自如。偶然流泪处，翻着旧时书。
枫叶沾秋影，凉蝉隐夕晖。梧云初暗露，花露欲霏微。
岭色随行棹，江光满客衣。徘徊今夜月，孤鹤正南飞。
富贵本无根，尽从勤里得。请观懒惰者，面待饥寒色。
领取空濛意，丛林五月寒。雨如椎博浪，石可枕邯郸。
渐觉身非肉，傥由山是丹。分明旧相识，故作面生看。
木孔虫穿叶，被天瞒到今。化机与草说，春势独山任。
出酒挠花气，呼工按水音。悔将袍笏至，据法合书侵。
汉水绕大堤，襄阳古城郭。青楼多美妓，纤手调弦索。
暖雾散香尘，春风动帘箔。安得多情人，寻常共游乐。
山中留古寺，门对夕阳开。苓露松春长，鸦风鹤夜回。
佛龛尘伏鼠，僧榻雨封苔。解得真空意，荒凉未足哀。
木下秋风起，青山送雨归。日低真见落，云远不知飞。
江色烟中淡，鸿鸣渚外稀。倚阑情未极，寒气湿人衣。
西出登封县，来寻古少林。幢开青嶂近，钟隐白云深。
雨积溪初霁，峰遮日早阴。长廊诗刻满，拂拭倩僧吟。
西瞻自夙心，歇马向山阴。玉井连云远，金茎入露深。
半峰留夕照，万籁起秋林。往事今何在，温泉未陆沈。
晚鼓溪船发，秋风动楚天。月生洲杜外，烟起渚鸥边。
野艇横村渡，农蓑散水田。夜凉何处宿，远思正相牵。
清章流胜迹，丹阁俨宏规。云雨知何处，江山见往时。
芳筵难再合，萍水易相思。王勃君身是，才华复在兹。
极目登高处，淹留汉大夫。万家南斗近，千里北辰孤。
虎豹分流徙，鱼龙夹岸呼。可容王勃赋，今古擅洪都。
自君之出矣，寒尽岁还来。妾心如铁石，争向被春催。
慷慨同仇日，间关百战时。功高明主眷，心苦后人知。
麋鹿还山便，麒麟绘阁宜。去留都莫讶，秋草正离离。
自君之出矣，慵整玉搔头。思君如只雁，孤影下南楼。
偶影自成酌，知音相与稀。山深日将夕，坐看孤云归。
疏柳荫前除，凉风吹我衣。衣单亦何恤，所恨愿多违。
夜月悬金鉴，春流飏锦帆。江花如有意，飞点绣罗衫。
算驿常年定，征帆隔月开。宁知大寒后，才过小孤来。
五两占风变，三阳拥岁回。江山倘延我，更为一持杯。
抱屈君何似，鲲鱼尚北溟。壮心霜剑白，旧业晓灯青。
归梦缘先垄，离歌忽短亭。清才当用世，谁复徇山灵。
流年经六十，病与世相违。朋旧容疏懒，林丘隔是非。
形常忘彼我，佩岂赖弦韦。醉向屠苏席，春盘野菜肥。
有美归州牧，乘秋访钓滩。函开青桂藉，舟舣白蘋湾。
且复临岐醉，休歌行路难。衰迟幸相慰，时遣素书还。
承明丹诏下，仗斧却南行。霜露严秋令，星河验晓晴。
滇池寒水净，粤岭野花明。况逐潘舆去，乡人与有荣。
野人争席后，倦客忆家时。白鸟湘云外，青蘋汉水湄。
饮馀中圣酒，歌尽远游辞。懒性无他羡，泥中曳尾龟。
书屋水云东，轩车路忽通。烟霄十年别，虾菜一尊同。
问俗先民隐，论诗到国风。向来多献纳，台省竟需公。
匡山望不极，天外一孤舟。此路无知己，他乡笑旧游。
自怀三岁字，谁念百花洲。不是梁江总，何须羡黑头。
练川有达士，德谊重搢绅。轩冕非所图，以渔乐天真。
五湖浩烟波，扁舟一丝纶。子陵富春山，吕望渭水滨。
遗风邈百世，于今睹斯人。昭代访遗贤，会见迎蒲轮。
春秋倏云迈，林泉寄馀生。有子经济才，宪府蜚英声。
推封拜嘉宠，龙章下承明。乌纱豸锦袍，白日昭光荣。
人生有斯乐，况值时治平。仰天一大笑，举杯劝长庚。
投分良非少，知音谁复多。君饶幼妇调，吾奈老狂何。
聚首惊霜鬓，相携踏雪歌。兰芽新茁玉，行矣听鸣珂。
野径垂疏柳，停鞭过小桥。故人久不见，隔水忽相招。
为语田园乐，浑忘归路遥。殷勤传茗碗，聊以永今朝。
远望回龙阁，先惊便水天。溪山随树转，驿路抱江圆。
艇爨潭中月，人归浦上烟。此中堪避地，何必武陵川。
江村频斥堠，避地且藏身。未必离乡井，聊为出世人。
望穷二岛界，梦绕五湖滨。倘遇群真侣，相期共结邻。
山馆张灯夜，何来一俊人。金莲初色艳，玉漏莫声频。
社结枌榆旧，舟凌剡水新。平原欢圣酒，披豁任吾真。
庙古松亦古，居人不知年。直干凌碧落，深柯入黄泉。
上有白鹤巢，下曾见牛眠。殷勤筑禁步，勿使根株连。
昭君在掖庭，皎皎冰玉姿。绝色恒自负，不肯赂画师。
君王不识面，远嫁与胡儿。爱恶元有命，不在妍与媸。
名花萎荒秽，小草植轩墀。古来尽如此，悲叹亦奚为。
山麓古禅宫，凄凉见旧踪。菱池蛙吹闹，石砌藓痕封。
香阁苍烟暝，祗园白露浓。已无僧出定，时有鹤巢松。
古磬埋衰草，残碑卧断蓬。谁当再雕饰，登览得从容。
旅雁乘风翱，薄暮声嘹呖。寒云暝前途，营营双倦翼。
问之何从来，远自沙塞北。尔性固随阳，尔心乃谋食。
原田有稻粱，亦复多矰弋。空阔蓼花滩，胡不暂栖息。
雨雪远村中，猿鸣旅馆空。守炉消夜漏，停烛待春风。
有恨能催老，无文解送穷。却怜今夕酒，还与弟兄同。
葱葱溪树暗，靡靡江芜湿。雨过晓开帘，一时放春入。
漫有登高处，兼当望远何。对花惊白发，见雁忆黄河。
乱后书来少，霜前木落多。不堪羁宦日，同是阻于戈。
梁代丛林敞，齐关淀水赊。观梅乘雨霁，问树识年华。
佛供移香净，僧窗影月斜。夜深钟梵起，飘处即灵花。
带雨红妆湿，迎风翠袖翻。欲知心不卷，迟暮独无言。
从来好游侠，宝剑不曾离。白马驰长道，黄金报所知。
风流倾斗酒，调笑折花枝。唯有燕云念，平生未肯移。
我本楚狂人，荆州此识君。云山还昨梦，世路与人分。
短褐曾嫌丑，虚名自愧闻。兼金数字至，高义激浮云。
老著天游步，江山不肯违。春方玄酒淡，人每太初归。
是妙何言乐，无尘可振衣。笑看曾点处，似或此狂非。
庄周玩濠梁，孔子叹川上。触目见化机，冥心会玄象。
我适东海游，逍遥息尘想。时看海上鸥，乘潮自来往。
秦皇雄远略，巡游遍南垓。驻跸此山阿，登封望蓬莱。
遣使海中去，冀与神仙来。仙人杳何去，怒涛空自哀。
行水称神禹，四海以为壑。今此下民者，却谓侮予虐。
驱石障洪涛，岁岁苦兴作。何时变桑田，为问东海若。
当年同结绶，寄迹海阳城。相逢一倾盖，欢好如生平。
各无世俗态，同有古人情。笑我簿书苦，见君心目清。
春色桥门里，看看桃李荣。倏忽三年隔，回首怅风萍。
朝昏看开落，一笑小窗中。别种蟠桃子，千年一度红。
碧酒双银瓶，独酌峨眉亭。不见谪仙人，但见三山青。
秋色淮上来，苍然满云汀。欲将十五弦，弹与蛟龙听。
昔者屯兵盛，瓯闽此地分。清时无寇盗，比屋乐耕耘。
涧响不知雨，山高都是云。明朝见亲舍，一笑慰辛勤。
山从天目下，潮到富阳回。此地扁舟去，吾生几度来。
林红晚日落，江白雨云开。明旦须停棹，呼儿看钓台。
曹女乃能孝，曹公胡不忠。千载一樽酒，只酌娥江风。
羽翼既已好，鸣声涧水深。不听惊人韵，谁知求友心。
六代繁华地，东南第一州。此身虽未到，清梦已先游。
月淡乌衣巷，天青白鹭洲。何时一樽酒，同看大江流。
衣雪掩柴扉，渔舟舣钓矶。开门闻犬吠，知是故人归。
秋飙厉长空，鸿翼已高翥。渚蕙日夜零，庭皋被白露。
揽衣起长望，同心忽相顾。入门见颜色，慰我遥思慕。
我有一尊酒，聊以结欢娱。君其勿遽行，豺虎满中路。
作牧成周地，分携建业舟。孤灯闻雁夕，落叶度江秋。
云路看高翥，京尘感旧游。离情如洛水，日夜向东流。
高沙回白鹭，远水到青天。棹恐群星乱，杯惊孤月圆。
秋声来薜荔，夜色净婵娟。玉笛君能把，吾将弄紫烟。
山中白日迟，湖上青春早。美人不我期，谁与玩芳草。
洞辟千年秘，寒深五月天。遥闻尘是玉，曾否火生莲。
坐石看云起，披裘对鹿眠。山中无甲子，高卧不知年。
水国开金界，江天耸玉台。中流双砥柱，一水两蓬莱。
古刹临无地，毫光接上台。凭高最箫瑟，风雨隔江来。
我病君来问，怜君病亦同。王戎应断客，满奋不禁风。
曾否杨生肘，将无壁挂弓。何时一尊酒，沉醉两龙钟。
在世谁非客，吾生半异乡。男儿行处是，岁月坐中忘。
海日生残夜，天河落晓霜。相看指杨柳，憔悴不成行。
且莫嗟迟暮，还看教铎扬。藻翻鱼浪煖，芹入燕泥香。
碧海当官舍，青山接故乡。到时春色好，秾李遍成行。
尚忆春留赏，冯栏看牡丹。东风三月暮，细雨一花寒。
草色迷遥浦，江声泻急湍。追欢又何日，相与话更阑。
济北旱为虐，齐东节重过。蝗飞赤地尽，马踏白云多。
草木秋风入，田畴晚霁和。久晴疏雨具，天色定如何。
才略自神授，报韩意何雄。圮下著姱节，沙中靡完功。
汉业展群策，三杰勋孰隆。辟谷厌薄禄，识卓藏良弓。
臣节矢靡他，主泽保令终。出处谅有为，黄鹄翔曾风。
丹桂孤巍巍，移根自蟾穴。空翠从风来，万古香不灭。
徙倚村头望，翠竹干云霄。欲截凤凰管，凭谁叶虞韶。
冬暄无雨雪，始雪乃凝祥。感时重文会，延赏开华堂。
玉盘出笋簌，金碗流蔗浆。精羞骇罗列，白战怜清狂。
眷言岁已暮，不乐徒自伤。出门复投辖，垂帘更焚香。
我有一宝刀，解之欲赠谁。伊人不可见，佩以善自随。
明时遵海曲，漂泊滞天涯。刀头似明月，忆我心所私。
操而可使割，应用自有时。堪叹世间人，笑中亦有之。
三冬无白雪，细雨滴空阶。宛似乡园外，荒烟傍水涯。
风清鸥鹭渚，波静荻芦湾。何必桃源渡，孤舟尽日閒。
国事艰危里，君心属望初。抗秦堪拔剑，全赵且回车。
虎斗谁争长，鹰扬计未疏。列侯多策士，谁更似相如。
涧水飞流出，桃花夹岸开。穿林疑作雨，喷壑自成雷。
选胜堪移杖，探幽屡举杯。武陵休再入，聊此涤尘埃。
缭绕城边地，移来海上山。峰峦朝暮接，苍翠有无间。
紫气时环抱，白云长自閒。仙踪何处觅，蜡屐好同攀。
尺寸蒲苇地，蜻蜓漾日飞。不愁秋涨没，早晚欲何依。
海徼皆吾土，浮生任所之。若为湘水夕，不置逐臣思。
落落安刘策，英英吊屈辞。雄才掩千古，慷慨有馀悲。
汴汝悬鱼使，冰霜别凤城。英风开五马，甘澍逐双旌。
郡僻逢迎简，堂高讼牒清。故人时问讯，石帖尚分明。
象教弥将坠，何僧礼独虔。法轮无住脚，因果再生缘。
万劫身非有，千灯佛自传。惭予素餐客，负尔太平年。
老树团高荫，群峰矗四围。海榴窥户发，沙鸟近人飞。
隔座鸣笳筦，凌风透葛衣。莫惊梁燕语，谁是并谁非。
独坐高楼夜，萧然旅思生。井桐秋一叶，城柝月三更。
剑合雌雄气，诗传鲍谢名。山中丛桂在，无日不含情。
竞渡逢佳节，多君折简招。艾符方在户，莆酒且盈瓢。
对榻挥玄麈，登楼拂斗杓。左徒遗恨在，千载未能消。
羁栖魂欲断，暮雨不堪闻。怀土怜王粲，谈玄愧子云。
灯悬金粟影，炉带玉兰薰。芳草王孙路，何当醉里分。
何处不相思，中天照彻时。昌期逢圣主，月桂长新枝。
闽川今谪去，惆怅复离群。别梦逢京雨，愁心住楚云。
猿声闽树远，帆影越江分。圣主恩波重，多才不弃君。
振铎敷文教，迁阶得武庠。讲筵环胄子，官舍接宫墙。
树隐台城古，江连石埭长。相期共临眺，嘉候及重阳。
似汝聪明质，谁将闭玉笼。乡心驰陇右，野语狎齐东。
倚竹身全翠，餐桃颊倍红。秦宫三十六，一一诉春风。
北海孙宾石，沉烈有深意。道逢卖饼人，一呼魂魄悸。
携手同车归，上堂拜昆季。门外正狼虎，闻声莫通气。
事平相笑出，厄屯乍成字。问君复壁中，还有几名士。
长川欲车骋，脩路乃舟航。梧桐巢燕雀，荆棘栖鸾凰。
人情多不测，世故有难量。班姬不长信，赵女入昭阳。
微阴今日翳，巧语使交伤。谁能如管鲍，终始不相忘。
茅屋少相邻，君来不弃贫。地偏无俗辙，年老作閒人。
灯下啼螀近，窗前落叶频。对床因听雨，款曲话情亲。
出郭探名胜，斋居为约心。碧桃呈瑞锦，丹荔绽黄金。
一鉴星辉动，垂虹月色侵。俗尘时不染，兴至抚瑶琴。
有念非忘念，如观未是观。从兹捐色相，明月长阑干。
云气晚霏霏，高林送落晖。悠然江上水，遥望戍烟归。
岸树如人立，江鱼作鸟飞。角声飘客梦，遥绕故园扉。
茆屋临清溪，中有小桥度。遥望知君家，门前五柳树。
剑阁青山外，都门紫气边。相看俱万里，分手已三年。
去国是何日，浮槎想近天。念从众君子，交结昔何妍。
昨夜雨新晴，今朝花更明。下阶看鹿迹，倚树辨禽声。
袖为移兰湿，襟缘爱竹清。荒居春较可，况复托归情。
隐居高蹈士，长揖宾龙颜。灵风结遐想，驻彼无穷年。
千秋征虏亭，不远句曲山。吾欲剧醪醴，谁当餐至言。
至乐走马猎，好之能发风。君看日月耀，自在金庭中。
圣人守中规，塞极乃得通。所以苦县言，天道犹张弓。
孤绝寒逾迥，苍茫夜不分。僧归依岛月，龙定缩江云。
天汉窗前合，风涛枕上闻。好沽瓜步酒，诗思在微醺。
我客怅无依，君居欣在迩。清谈夕散归，独卧松轩里。
露香槛前桂，月色池上水。怀尔正沉沉，不知暮钟起。
言旋南岳驾，又作蓟门行。尊酒不为别，河梁空复情。
一官羁万里，十口寄孤城。日暮春云起，相思处处生。
闲斋听钟坐，忧绪怅多端。鸣雁雨中急，离人江上寒。
秋灯下木叶，夜艇隔风湍。别后情萧索，方知旧会欢。
知子有道气，十年住兹山。鹤影花阴舞，松门日上关。
青童供点墨，丹砂驻颓颜。坐对青溪水，玄谈忘去还。
凉风吹日暮，曲水抱檐回。玉醴祠官送，华筵海客陪。
卜邻伤往事，推毂冠时才。花下频倾写，谁言触热来。
谪君馀习气，翰墨尚留心。辍食经淮海，看碑到郁林。
登临应堕泪，行坐每沉吟。可惜咸阳市，徒捐一字金。
酒号忘忧物，花名乃相偶。忧来对花坐，何如饮美酒。
岁晚长沙路，怀贤吊贾生。翔鸾秋自远，妖鵩夜还鸣。
礼乐思周旦，忧疑过屈平。霸陵无日起，湘水至今清。
清斋夜方寂，卧病谁相亲。秋萤如有意，殷勤来照人。
泛露光偏乱，含风影自斜。俗人那解此，看叶胜看花。
颠风江渡难，停穞依茭葑。涛烟翳暝光，滩月侵寒梦。
渔归候火明，凫眠忌芦动。遇险更思君，陡觉离愁重。
颠风江渡难，停稆依茭葑。涛烟翳暝光，滩月侵寒梦。
渔归候火明，凫眠忌芦动。遇险更思君，陡觉离愁重。
珠箔上银钩，春花压翠楼。笙歌何处响，鹦鹉对人愁。
碧草初出地，杏花红满枝。粲粲耀晨旭，盈盈娇路岐。
称我庭阶赏，植远不可移。玩之未忍别，念当长育时。
迢迢俯碧甃，濛濛翳紫苔。犹传贾太傅，知历汉朝来。
作县临东海，当年眺览中。水云连浩渺，心境合昭融。
已惬观澜趣，还思作楫功。有才终利涉，非比望洋同。
新来居斗室，还自惜分阴。尽日唯探易，閒时不罢琴。
檐昏钟响度，窗皎月华侵。及此宜无事，犹含白雪吟。
閒居植兰芷，绕屋似沅江。香露浮侵席，光风动满窗。
调琴元少并，摛赋更无双。来此皆心醉，何须倒玉缸。
谷鸟啭嘤嘤，兴馀伐木情。当时论友道，何处托心盟。
杯酒身相许，千金意自轻。还闻江海上，今世有刘生。
天地有终极，人生岂常尔。年寿不可知，富贵焉足恃。
昔为春边荑，今随秋草薙。四时夏代谢，百年递成毁。
区区世人心，讵能远物理。所以采菊翁，悠然了斯旨。
自君之出矣，思君似绿筠。年年枝叶瘁，只有节如新。
天寒栖鸟定，野阔暮云多。奈可山城寂，其如风雪何。
感时将白发，处世尚彤戈。赖有王都督，徐徐动雅歌。
冻雪迷山屐，寒风袭毳袍。干戈犹未弭，吾辈岂辞劳。
大字传飞檄，深杯送浊醪。老怀殊自喜，早晚问包茅。
郭泰曾闻道，千秋一后身。秦前曾有字，汉末竟无人。
扫径催花信，扬舲理钓纶。鹿冠方竹杖，随意作天真。
匣中有双剑，谁与辨雄雌。当年解其一，遗我心所知。
双龙久未合，斗光望渐移。终难授楚柄，聊用强自持。
水陆有二用，何当任所施。堪笑世间人，腹中亦有之。
万里移归舠，东风谢绛桃。烟迷彭泽柳，雪喷海门涛。
身世江湖老，君亲梦寐劳。匡庐翠九叠，萧散白云高。
客久岁云暮，吾衰道自尊。时辰催短速，晷刻变寒温。
人贱时争席，神伤早闭门。新春看尔到，应念我犹存。
皎皎空中石，结茅俯青溪。鱼游新月下，人在小桥西。
入室倾尊酒，逢春信马蹄。因依如可就，筇竹正堪携。
大雾无时起，冥冥夜色同。江连蛟蜃气，野匿虎狼踪。
久暗应成雨，迟收欲待风。南山沈已尽，留得两三峰。
青牛去不返，黄鹤已难追。独羡持初志，长斋似旧时。
洞天寻伴侣，丹火慕真师。他日缑山顶，家人待一辞。
裂竹供衰病，能分子侄劳。周身寻痛痒，到手助爬搔。
野服同扪虱，仙经似伐毛。自惭鲐背及，此物敢忘劳。
削竹名何器，年来试用频。揩摩长在手，痛痒不求人。
刻画儿童掌，追随老病身。渭川淇澳际，托分久相亲。
种菊宁无意，幽居得自怡。丘园临晚节，霜露傲寒枝。
逐客餐英夕，休官待酒时。清风与高致，千载重相期。
苦节从人笑，端居拙自谋。奸邪频得志，忠信动成仇。
世故只如此，吾生行已休。少来不解饮，老去付乾愁。
采菊见南山，佳兴与心会。渊明千载馀，高情付吾辈。
碧水涵秋空，幽花映奇树。茅亭四面开，是侬钓游处。
自别东庄来，岁月易成久。披图怀此君，清风想依旧。
少日才名重，平生分义亲。酒多应是病，金尽未为贫。
往事成春梦，残花逐市尘。天涯为位哭，零落转伤神。
溜急沙堤险，张帆荡桨过。计程知远近，趋事恐蹉跎。
芦苇千层合，河流百折多。钓鱼台下客，空忆扣舷歌。
夜冷衡阳月，秋高震泽风。相呼复相唤，飞落荻芦中。
不见同心人，相思渺云树。记得别离时，却在云飞处。
茂树荫虚窗，晴烟蔽深壑。林下独经行，藤花忽飘落。
相送一尊酒，游子万里心。倚剑白日暮，长啸春江深。
自矜屈宋俦，未登词赋林。丈夫立功名，何计尺与寻。
鸾凤会轩翥，岂终鸡鹜群。行当献奇策，台已筑黄金。
深树春鸠语，小亭春昼长。竹床初睡起，风引落花香。
波动鱼儿戏，风翻莲叶香。偶来成独步，花雾湿衣裳。
皎皎苍玉姿，陟陟郭隗台。孤剑万里行，蛟鼍安在哉。
瞿塘万仞深，径仄蒺与莱。仗剑瞿塘侧，虹气刺天来。
照映蚕丛隈，习习驱浮埃。转涕满疮痍，嘘枯然寒灰。
银榜颁恩重，椒觞取醉欢。新年占百福，天语赐平安。
倚棹江天豁，移尊草阁幽。到窗分岳翠，当槛泻烝流。
春至花经眼，秋深月满楼。使君时对客，诗兴绕沧洲。
山村茅屋迥，野雉奠三城。此地曾传檄，何人壮请缨。
草肥连幕动，柳细别屯青。我亦劳于役，临岐一驻旌。
十日书云后，窗中影渐长。好将五色锦，为补舜衣裳。
春信到琴边，声成意已传。须裁太古曲，天上和虞弦。
清晓写诗成，飞英点玉觥。为传梅信好，闻早入调羹。
暖到牙签早，芸香已报春。凤毛新可喜，临得晋书真。
暮色动前轩，重城欲闭门。残霞收赤气，新月破黄昏。
已觉乾坤静，都无市井喧。阴阳有恒理，斯与达人论。
吾道仍须酒，秋分酿更宜。便当炊百石，犹未足千卮。
行乐年空暮，闻歌日尚迟。风流杜陵老，倾倒是吾师。
愁里窥明镜，惊看白发多。行年自驱迫，服食谩如何。
有相终岩穴，无机任薜萝。平生忧国志，何惜酒中过。
此日复何日，眷言会君子。方拟跃马寻，忽焉具来止。
来止将何为，握手论文史。春城沽酒佳，斟酌一何喜。
普缘古仙游，山水嘉无比。若赋南山篇，请君自兹始。
官舍草初青，君应坐小亭。谩吟谁共续，高论我常听。
莫叹冯唐老，终期阮籍醒。由来丈夫志，唾手出青冥。
自出华山道，时时怀此翁。名园春定好，佳节远谁同。
社稷思君实，文章略季通。望中欢喜极，若坐小楼东。
旅食渭桥边，青萍僦舍悬。骊珠溟海握，骏足蓟台捐。
谒帝留孤愤，逢人话太玄。凭收嫁时泪，会有惜婵娟。
何限春风色，长安醉碧桃。双携蒯缑剑，一话郁轮袍。
射虎心犹剧，屠龙思并豪。平康花烂漫，未肯负持螯。
海榴花灼灼，坛杏复离离。于昔恋时物，况兹临路歧。
南方子称美，东阁我无奇。清论即消暑，高文当起衰。
书斋翡翠下，讲席琅玕披。去奋扶摇翼，天池待羽仪。
刘安悲落木，曹植感飞蓬。夜雨灯前梦，秋霜镜里容。
绵绵思远道，戚戚苦无踪。何日来仙驾，青天骑白龙。
水落沙嘴出，木凋山色寒。小舟渔父醉，烟雨卧江干。
射干生高山，下临百仞渊。植根得所托，顾居松柏颠。
倚兰生下泽，濯濯含秋妍。挈筐入素手，不同腐草捐。
居潜贵自植，抚运须腾骞。时哉信所遇，荣悴何足言。
纶音天外至，蹇蹇识孤臣。旆指三衢道，恩遗五岭民。
两藩通雨露，一鹗出风尘。勋业须铭鼎，何劳看镜频。
卓异南闽令，才华间世英。存心惟惠爱，为政尚宽平。
奏最瞻龙衮，承恩出凤城。勉旃崇德业，循吏著芳名。
拙疾宁为理，幽闲幸避喧。解巾看吏傲，罢牍听禽言。
雾委花余泫，风归叶暗翻。园林迟日意，一与故交敦。
浚川泉窦疏，不浚川乃塞。凿牖漏檐明，弗凿坐深黑。
感此益自愧，空负躯七尺。近方学心斋，万动一时寂。
面对天阙山，终日如宾客。默默两无言，岩姿澹将夕。
意随流水行，却向青山住。因见落花空，方悟春归去。
花飞岂解愁，愁之损年华。请观未蕊时，何处得飞花。
山花招客笑，山鸟唤人鸣。相逢本偶尔，花鸟亦何情。
箫史去已远，朱鸟不下来。幸有山头月，怜来入酒杯。
平生无别念，念念只麟溪。生则长相思，死当复来归。
斜雨暮霏霏，孤城西月微。花应先暖动，燕似逼冬归。
北土多戎马，南山空蕨薇。草玄犹未就，垂老掩双扉。
不矫南巡诏，徐看出九霄。五花边将马，七叶禁臣貂。
帝子驰金辂，神人造石桥。康衢应有颂，谁为采风谣。
隋皇行乐处，空有断碑留。梦破琼花月，歌残玉树秋。
沟杨春马繫，苑草夕萤游。淮水滔滔去，安知失国愁。
山川连北固，曲抱雨花台。紫气成龙去，瑶音引凤来。
调元三相手，禦侮总戎才。陋彼周王骏，徒兴黄竹哀。
揽结东南胜，烟花缥缈间。重城萦八水，大内拥三山。
学士图书富，材官阵略閒。千秋台上月，犹照凤舆还。
南服开佳丽，皇灵靖八蛮。梵轮藏舍利，芝观长琅玕。
海岳黄中迥，风霜白下寒。祥光连北极，长得倚楼看。
留都建天府，控引万方遥。日月通黄道，星辰丽绛霄。
禁闱三岛隔，御扆五云飘。一恊尧年瑞，欢声动市朝。
罗浮渺何处，风雨暮萧萧。暂阻仙人约，来亲田父邀。
山云低度屋，江水曲通桥。梦觉朱明路，双凫兴欲飘。
岭海炎蒸地，谁来访病龛。无缘起安石，空复见羊昙。
丈夫宁惜别，一路笑桃花。下水流澌动，临关怒木芽。
春情违蛱蝶，酒态在琵琶。莫动将归思，风前有暮笳。
欢初恋侬时，夜夜门前立。今日欢弃侬，对人不敢泣。
自按梨园谱，谁传乐府词。见人羞不语，含笑转身时。
沙上问归帆，日美北风起。遥看一片云，飞度江南水。
野人得美芹，谓俦千金璆。献君君弗顾，讵知非君羞。
微诚既已达，浩歌还旧丘。本无璞中质，宁冀连城酬。
江楼散凉雨，溶㵝入深杯。坐久月光动，歌停花气来。
勋名惊下濑，词赋笑阳台。辛苦天南事，长安道更催。
山似淮南秀，人歌丛桂篇。莫论今与昔，异代总登仙。
已向青门隐，欣从白社游。乾坤为一马，身世在虚舟。
海拟张融赋，丹从葛令求。肯怜离索意，来访桂岩幽。
却喜为邻好，君西我住东。夜泉皆屋后，晓塔共窗中。
竹色篱交绿，灯花壁送红。时时过王翰，花底一尊同。
岩前夏日冷，岩上晚云多。我到真遗世，人传古秘魔。
深林禽鸟息，幽径虎狼过。老衲饶闻见，其如山鬼何。
柏酒堪成醉，其如感慨何。风前人一别，客里岁三过。
鸿雁关河远，烽烟道路多。坐深聊假寐，清梦绕烟萝。
夙慕灵岩胜，扶筇共客探。危崖悬佛宇，峭壁嵌僧龛。
鹤舞高松健，龙眠古洞酣。幽踪藏绝顶，扳陟独余堪。
一樽风雨至，孤剑暮云横。意气知难老，何妨万里行。
大暑江天外，维舟绿树阴。有谁閒肯到，独自一沉吟。
只觉趋炎苦，非关老病侵。未能探禹穴，即此是瑶岑。
末路如今日，乾坤通塞时。尘沙归浩劫，硕果得吾师。
语默无非道，行藏随所之。鹅湖寻旧隐，重去剪茅茨。
偶来百花径，历乱飘香风。径深花片满，屐齿皆紫红。
草长频送客，麦秋梅雨天。风吹木兰桨，荡入素馨田。
正好寻良友，如何醉别筵。潮平将夜半，酒罢月娟娟。
晚凉邻叟过，沽酒梅花村。月照花影乱，云深不见门。
天乐隐微微，听来声正稀。无因捣药鸟，洞口忽啼飞。
白发一身孤，飘零傍海隅。梦犹哀血诏，语不及妻孥。
素食非缘佛，忘形养故吾。有时泪暗洒，长恐旧恩辜。
把酒看山色，重来不改青。十年一梦过，四客两人零。
花补移春槛，船当择胜亭。相逢且行乐，白日为谁停。
君去我独留，持杯劝君酒。明日虎跑泉，还来看山否。
门前杨柳树，风乱曲尘丝。日暮临溪别，春帆适楚时。
人烟杨子渡，山木偃王祠。处处生芳草，悠悠千里思。
结屋临溪水，悠然心自闲。泉分杯底月，云共枕前山。
芳树经春合，幽禽薄暮还。邻人借渔钓，嗑尔款柴关。
高阜城西墓，荒凉卧石麟。青山犹似黛，金粉自成尘。
花落梅妆在，莺啼竹泪新。向来萧馆月，不照夜台人。
寻君复不遇，长啸出林间。草满池中水，蓬高屋外山。
夕阳看鸟尽，秋色任云闲。爱尔幽居好，归来亦闭关。
小隐只都城，灵襟晚更清。春秋登耄耋，身世际升平。
杖屦兴亡事，溪山去住情。寿堂秋宴合，兰畹入殊馨。
除夕他时节，椒觞此日开。三彭元不问，二仲喜能来。
人惜年光逝，诗逢暮雨催。家园当胜日，幽兴转难裁。
撷艾属芳筵，林亭景气鲜。蒲觞开石径，桂楫想江天。
细葛凉风袭，高槐片雨悬。殷勤看彩缕，一倍惜流年。
值性癖幽豁，临流爱兹泉。幸遇同心友，肴酌相周旋。
丹崖散云俦，明汉通瑶川。乔松生涧底，灵珠产澄渊。
所以庐阜峰，自昔称多贤。我亦慕陶者，赠子南山篇。
西蜀方回舟，八蛮随安㘘。两晤樾森楼，一对珠海寺。
如何廿年交，匆匆复相离。惠我书数箧，玄文更深秘。
山中诵且绎，念子不能寐。何时预扫云，共语观水记。
凌晨陟南陇，意会情亦勤。条风试初节，良苗日怀新。
芳原垂荔实，嘉树鸣时禽。神至忘形性，景薄觉夕昏。
春晴逢谷雨，泛滥绕林篁。逐醉萦轻袂，缠花猎异香。
丛栖悬玉宇，叠构隐金房。灵化知何术，神功寄药王。
独坐高斋里，悠然向夕曛。天空山势出，树断水光分。
远色看成霭，轻阴随度云。谷中人世隔，麋鹿自为群。
紫绀琳宫侧，芳园丽景回。焚香青霭聚，洗鹿白云开。
橘想灵均什，亭堪内史才。更怜花径里，月色夜深来。
黾勉复行役，殷勤感故知。悠悠寒水上，猎猎朔风吹。
弹雀人多笑，屠龙世久嗤。往来诚数数，公等得无疑。
钱港湖乡杳，名家古木裁。微茫诸水汇，飘泊一船来。
问遗交情厚，流连笑口开。因看吴越谱，世事使人哀。
误落青乌计，真成黄鸟哀。隋珠弹燕雀，宝剑失风雷。
文武今宵尽，乾坤此日颓。吾方从汝去，安事制麻衰。
猛虎向我前，山鬼向我后。老僧已坐忘，寂然无何有。
止锡天台似，石头今已矣。九年少室山，面壁亦暂耳。
历尽风霜苦，髭须一旦皤。青看颏下少，白觉镜中多。
不为诗肠累，其如酒病何。功名成底事，空自叹蹉跎。
大雅久荒芜，伊谁事编刬。承家有正传，光辉生蠹简。
宦辙三名邦，休声殊未已。大书又特书，他年问青史。
秋光画不如，别舫还堪系。归朝启皂囊，天高红日丽。
平潭澹不流，寒影群峰集。斜阳一以照，彩翠忽堪拾。
伐木歌求友，陈雷义独高。知心谁缟带，恋旧几绨袍。
莫倚甘如醴，真防笑有刀。古人交欲绝，著论岂徒劳。
送送城西道，踟蹰故意深。一杯西廨酒，聊赠白头吟。
往事浑如梦，春风忽又新。浮生空白发，依旧一瞢人。
母老今犹健，儿行久不归。一官淹白首，万里梦斑衣。
越郡东溟阔，秦关西日微。只将双泪眼，日日看云飞。
木落青山冷，江空白日斜。孤舟方去国，万里更携家。
宿火时温酒，敲冰自煮茶。夏畦吾久病，小笑索梅花。
地脉回沧海，源头泻碧山。滔滔长此水，谁解洗尘颜。
久羡流觞事，重寻曲水湄。山灵应有约，岁岁好花时。
久忆环滁胜，登临忽此亭。席分溪石润，酒带酿泉馨。
院静禽时语，松深露昼零。古人那可作，聊诵壁间铭。
山城百里道，多半在岧峣。岫湿含云气，崖香长药苗。
野田荒作路，古木仆为桥。日暮西风急，吟蝉抱叶飘。
无计留春住，从教去复来。明年花更好，只是老相催。
昼静暖风微，帘垂客到稀。画梁双燕子，不敢傍人飞。
明月无挂碍，皎然在虚空。恒河沙世界，照耀一般同。
溪边坐流水，水流心共閒。不知山月上，松影落衣斑。
桃源在何许，西峰最深处。不用问渔人，沿溪踏花去。
骢马紫丝缰，征人向凤阳。天形入淮泗，树势引濠梁。
古亳元汤业，新丰本汉乡。皇陵瞻王气，盘郁一苍苍。
草阁临春浦，蓬扉惊曙鸦。水明残夜月，云傍隔溪花。
孤云曾不住，何事倦飞还。道气看眉宇，禅心问骨山。
试琴鱼出沼，鍊剑虎当关。余亦逃虚者，相期白社间。
有客叹无鱼，河亭送别初。马归梁园路，兵阻越乡书。
野岸沧波转，霜天赤叶疏。世情堪一醉，还定海门居。
春草年年绿，烟波处处愁。所嗟人异雁，犹隔洞庭秋。
妾住在长干，离居岁欲阑。洞庭归客少，浦口去人难。
雨落吴天暮，云横楚岫寒。含情何所待，憔悴碧江湍。
钓竿拂晓霜，衣薄芦花絮。一亩不籍官，也被官差去。
挂席向南征，风微细浪生。捲帘烟树渺，何处棹歌声。
舟行未泊岸，月色已徘徊。远浦渔灯现，天涯暮色催。
山居寡知己，秋杪忆亲情。挂席趋潮郡，聊为访旧行。
盍簪欣雅会，尊酒叙平生。杯到无停饮，归鞍已二更。
名园依胜地，绮榭俯方塘。锦绽芙蓉色，金飘月桂香。
倚栏仍展画，对弈更传觞。不尽兰亭兴，浑忘秋夜长。
同年三百辈，荣悴几经心。复送君家去，离忧岂易任。
剑江有前辈，高谊重儒绅。明日耆英里，添君是几人。
宦情何处好，名遂更还乡。万里思君意，山高复水长。
驱驰二十载，宁复叹官卑。硕德乡人重，清名海郡知。
沧洲存旧业，墓石有新词。春草年年绿，思君总是悲。
寒月下疏桐，清霜醉晚风。客心元自冷，不是为秋风。
君向东山去，怀予旧赏踪。移舟经剡水，开榻对稽峰。
夜色溪边月，秋声涧底松。清谈支许会，何日更相从。
同君俱失意，惜别向江干。怅念前途远，方知直道难。
春山当雪霁，古木入云寒。樽酒聊相慰，风尘且自宽。
春山殊气候，十里半阴晴。山下三更雨，山头月正明。
生涯万卷书，何似营农圃。散帙向晴檐，中有诸花谱。
万片青芙蓉，纷诡皆奇石。何年化作羊，应是初平叱。
寂寞幽人宅，低回长者车。坐令门巷迥，情以主宾摅。
柳眼青迎客，禽心乐傍人。鹤须为起舞，童侍亦相亲。
主办逡巡酒，天开顷刻花。雪光瑶海月，灯映赤城霞。
酒令军经略，诗旗愚树降。门前风雪大，更为尽馀缸。
尔贤云戒酒，戒酒惟尔贤。大禹恶其旨，其兴也勃焉。
年年有此日，此日苦无多。愁与初长刻，天来奈老何。
新梅惊病眼，短句儗春歌。板筑过名节，黄鹂度翠萝。
福山福何如，百顺之谓福。左刚而右柔，阴阳合其德。
天一以生水，水泉应心澄。是名为洗心，是心亦何形。
无形亦无滓，素心无可洗。吾将携素琴，为君鼓于此。
半日行难尽，高低险复平。草深猜地软，雨罢觉云轻。
空谷驺舆过，深林虎豹惊。山头聊纵目，万里一川明。
乍寒冬气应，此日电雷收。风力生东北，天兵溯上流。
忆君亲沐雨，愧我已重裘。只待青天霁，聊宽下土忧。
林壑幽闲处，烟霞卜筑缘。寸心空万虑，丈室现诸天。
香掬昙花露，清疏茗树泉。冥飞逃世网，尚友子陵贤。
风雪一年残，功名半纸难。心劳杯量减，腰瘦带围宽。
草枥牵驴饲，蒿薪煮鲫餐。靴泥聊拂去，旅宿且求安。
旧县犹存庙，凄清溪水阳。居人聚村落，赛社说城隍。
古树喧乌雀，平畴集稻粱。维舟一登眺，落日正苍苍。
朝看山作云，暮看山作雨。幽人期不来，踟蹰望江树。
魏郡遗空垒，苍苍接水湄。雁冲斜鸟阵，柳拂捲龙旂。
楼阁青云恨，陂䧜白日悲。北门无锁钥，肠断立郊垂。
昨日关东来，思与华山遇。如何风雨中，云深不知处。
自君之出矣，日日理乱丝。丝已织成绮，君归尚无期。
自君之出矣，夜夜望明河。河水隔牛女，不得常相过。
一轮沧海月，依旧去年明。异县孤村夜，中原万里情。
声飘芦笛远，光湛铁衣清。愿照逃亡屋，乾坤一治平。
南浦前年别，乡心逐去帆。谁怜亲骨肉，遽尔隔仙凡。
望断重来约，愁看旧寄缄。茫茫身外事，何处问巫咸。
昔仰韩忠献，今逢郭令公。将星悬碧汉，豪气贯长虹。
千里帡幪下，三军节制中。功成上麟阁，不愧古英雄。
风雨隔羊城，无由更合并。百年兄弟谊，两地死生情。
夜梦迷春草，秋霜悴紫荆。私恩惭莫报，空有泪纵横。
我有盈樽酒，与子结绸缪。欢悰未逮终，当萦黄河流。
枥马媚其群，三星起相雠。飞藿因风值，飘荡不自谋。
绿绮何方来，含音袅以悠。安得凌霄翰，并起双遨游。
讵识山中相，言从帝里过。花间九老宴，醉里八仙歌。
大隐忘朝市，清时狎罻罗。为传匡世略，爱子在銮坡。
上国开三径，燕歌异四愁。支颐观紫陌，适意度青牛。
春院星恒聚，秋台月共酬。莫须寻阆苑，兹地胜昆丘。
共说江皋种，元来是国香。援琴人在鲁，糿佩客迷湘。
古调终难继，高怀不可忘。谢庭春事好，三世见流芳。
猗兰在空谷，萧萧汎幽香。白石与偕处，翠筱时在傍。
寂寞意不失，尘俗已相忘。但惜无人知，徒然负孤芳。
猗兰在空谷，幽人时采之。采之结为佩，将以遗所思。
楚水有馀波，湘累有深辞。孤贞谅自保，白首以为期。
猗兰在空谷，托根窅以深。群然伍众草，水石自萧森。
宣尼既云远，千载无知音。临风发长啸，聊以动微吟。
已过清明节，仍余料峭寒。风声生树底，雨气满林端。
堤草青犹短，山花湿未干。季方千里隔，谁念客衣单。
帆落非难上，舟轻不易过。汉家财赋重，吴市贾人多。
细雨渔张网，斜阳客绽蓑。大江前去阔，鼓枻听劳歌。
念尔一身微，秋来处处飞。放光唯独照，引类欲相辉。
白发嫌催节，青灯妒入帏。老僧无世相，容得绕禅衣。
应候有鸣蝉，居高也可怜。玉貂名并出，黄雀患相连。
几处秋风里，千声夕照边。故园新柳上，今得听三年。
白日不西没，黄泉无至时。东海塞为路，高山凿作池。
世有不死药，何人能服之。秦皇与汉武，冢上树无枝。
高枝拂翠幰，低枝垂绮筵。春风千万树，此树妾门前。
胡郎坐胡床，却发庾公兴。冉冉南楼月，徐徐破残暝。
十载交游冷，新从縠水过。上书违北阙，讲道老西河。
病久青云薄，愁深白发多。郢人今已矣，雪调向谁歌。
敲棋坐明烛，微风动清夜。迟我同心人，落花满亭榭。
城抵急飙边，斜日依依下。堕叶满天街，银汉时飞灺。
帘幕拨春晖，又接徒然夏。行者识星舆，舆过酴醾谢。
旅况乘时切，年华隔夜新。捧觞君二子，弹铗我孤身。
地得青山赋，天留白发人。谁为岁寒侣，松老见龙鳞。
公子归吴去，故人知此心。死生同白日，然诺岂黄金。
一剑竟何往，高台自古今。君看碑上字，苔藓不能侵。
天有必还运，人无不报仇。乘舆久蒙尘，吾属得无羞。
江海有时尽，此恨何时休。徒有犬马心，孤身谁与谋。
有发上冲冠，有泪悬河流。安得倚天剑，为君斩旄头。
土木昔丧师，实为权奸误。存者多创瘢，死者骸骼露。
何彼骨肉亲，迷方不知顾。苟能一斯奋，殊胜新所募。
上以雪国耻，下以申私愫。蚩哉释耕者，守株焉得兔。
上爵不虚赏，受者诚为难。惟此铁兜鍪，中有玉貂蝉。
既贵惜其躯，反欲图自安。所以安成君，受教鲁仲连。
请君迂往驾，急为济时艰。岂但生富贵，血食千万年。
塞雁尽南飞，西风及授衣。不愁孤客老，惟喜上皇归。
雪耻心犹壮，还乡梦独稀。匆匆一杯酒，何必叹相违。
窜逐南天路，荒凉北斗文。翻飞元不意，忧喜在初闻。
骢马重趋阙，金鸡两赦君。独伤荆棘里，谁别凤鸾群。
金山势不群，中流蹴浪分。石镜千帆影，浮图一握云。
潮通僧井出，钟过海天闻。几度登临客，长歌又水濆。
同作华阳客，过从惬素情。市朝多大隐，喧寂共浮生。
坛石流云湿，山钟过雪清。问君携手约，金液几时成。
苏端今爱客，促骑兴堪乘。海国三城雨，春筵百子灯。
锦攒花似洛，觞急酒如渑。谁信清平曲，歌钟过五陵。
天涯殊物候，犹未换春衣。花事看将半，故人逢渐稀。
过云传旅雁，乘月启山扉。幸有尊中酒，能忘赋式微。
素月通罗幌，巡檐忽见花。佳人能惠顾，幽梦破天涯。
雪早芳情涩，参横瘦影斜。岁寒应共尔，莫惜赠瑶华。
翩翩江左彦，藻思薄云天。观乐重游鲁，谈经旧客燕。
归舟鸿雁后，别酒菊花前。明岁长杨猎，看君赋草传。
怜君却扫久，为我开清尊。一见生狂态，相酬多谑音。
雨凉轻酒力，秋逼搅诗魂。尚有看莲约，犹堪续旧论。
念我同门友，为郎家益贫。萧疏愁世鞅，磊落笑时人。
供茗瓷瓯洁，添香粉指匀。近通无净理，一倍耐风尘。
偶集翻成乐，幽花晚更妍。近窗云片薄，过树月光全。
小筑真同隐，清酣也近禅。莫愁沽酒尽，囊内有餐钱。
宇宙信空阔，方外多友生。世情到口厌，名障入心轻。
月写风枝影，人惊夜雀声。射堂千亩雪，乘醉更同行。
孤舟横野渚，明月照当空。十年江海意，疑在小亭东。
薜萝深处入，一径自逶迤。待月嫌林翳，看云怯石危。
岩阴灯影晦，山静磬声迟。虽有重来约，重来知几时。
结夏依禅窟，松关闭寂寥。摩厓猜古篆，相地徙团瓢。
赤日过林尽，红尘到寺销。清凉元有境，人自爱炎歊。
日暮长安道，纷纷车马多。高阳频觅酒，燕市且酣歌。
玄白宁劳问，风尘奈尔何。穷交吴季子，犹得共烟萝。
拜夕怜青琐，飞霜独犯颜。长留忠胆在，不惜壮心閒。
圣主恩波渥，逐臣邺下还。赐环应有日，那得恋东山。
画舫乘秋发，斑衣爱日迟。归㩦西掖绶，行咏北山诗。
江雨鲈鱼白，山田粳稻垂。而翁投绂早，莫更滞还期。
梦寐殊方外，相思泽国边。山沈于毒雾，天落在平川。
橘柚连书舍，鸬鹚满钓船。五年常忆尔，多病似今年。
不识杨生面，人言宋子都。临风思玉树，对月忆冰壶。
秀色宜餐处，芳兰竟体无。书裙须綵笔，迟尔酒家胡。
开尊谁是主，但饮不须疑。密坐皆无次，同来似有期。
谿山留客易，风雨下楼迟。别后还相忆，梅花怅满枝。
烛短光犹白，茶倾火尚红。论心听夜雨，把袂怯春风。
浩浩江湖阔，茫茫宇宙空。茆山明月上，羡杀葛仙翁。
风起涧声乱，景寒云气深。山人归卧晚，诗意满秋林。
七稔吴阊别，风尘望杳茫。飞腾何迅速，仿佛料行藏。
故友多林壑，高名独庙廊。余书石作室，君草玉为堂。
几緉思还著，双鱼寄莫忘。寻仙终五岳，志士各津梁。
山色斜依寺，江流曲抱村。时有山僧出，残阳独掩门。
闻道匡君宅，神踪不记年。先春灵草长，入夜圣灯燃。
漫忆千株杏，空馀五色烟。终然脱尘网，来诵绿苔篇。
拂岸青阴合，萦堤翠色稠。声从笛里听，影傍镜中浮。
水与柔情漾，波将舞态留。腰肢怜楚细，眉黛学孙愁。
濯濯恒笼雾，依依讵奈秋。堪怜张绪去，谁复拟风流。
偃蹇复何为，把经倚庭树。忽惊山鸟喧，登楼看秋雨。
如何落尘网，岁岁感秋风。偶共息心侣，徘徊一壑中。
耿耿不成寐，空城寒漏迟。那堪闻雨夜，政是忆君时。
檐溜时惊梦，虫声暗助悲。何当同剪烛，重与话相思。
忽忆还家时，俯仰空成昨。有酒当共持，黄华开且落。
云端发清磬，松里耿疏灯。欲识心中事，还应出世僧。
步屧越台上，诛茆越台下。越王复何在，松风自潇洒。
夕阳没晴空，倒影在石壁。长歌归去来，依依远山碧。
南高何巍巍，北高何巉巉。登临人迹稀，白云时往还。
独忆关西老，挥金气尚奇。江河流浩瀚，天地渺端倪。
谏草危时恨，亭皋绝代悲。由来图绘意，不尽史臣词。
春从天上至，偏向禁林多。绿遍瀛洲草，红连太液波。
香风蔼灵囿，佳气绕銮坡。微雨清驰道，应期凤辇过。
雨洗千山出，氤氲绿满空。开门飞燕子，吹面落花风。
野色行人外，经声流水中。因来问茶事，不觉过云东。
渔火宿江村，何人识此情。变名张俭老，去国蔡雍轻。
独树桥头雨，寒钟夜半声。春洲有归雁，无那暗魂惊。
暂息征尘苦，旋从奏凯归。山川佳气回，楼台宿雾晞。
冲雪驱雕骑，当风解铁衣。功成报天子，讵敢望恩辉。
度漠灭天骄，归来意气豪。霓旌回瀚海，羽盖指临洮。
少妇迎珠勒，亲兵赐锦袍。勋多明主记，不解假钱刀。
九塞燧烟销，将军罢度辽。前军严阵垒，大汉静氛嚣。
玉勒飞黄静，金戈太白遥。塞门歌舞入，红旆暮飘飘。
蹀躞横行意，悲鸣恋主身。金鞭垂汉月，玉勒控边尘。
影绝追奔易，蹄高转战频。不辞流汗血，未可事和亲。
昨夜蕊珠宫，冰壶弄秋月。不肯玉床眠，鞭龙醉中发。
亦是一都会，人烟不万家。声音蛮语杂，风俗鬼祠华。
兵饷资荆蜀，夷犹贡马茶。群才自经略，过客莫深嗟。
南地冬多暖，胡然雪转骄。霏霏浮野暗，袅袅飏风遥。
素影随孤骑，轻花敝上貂。所之吾兴在，休问灞陵桥。
念尔淹金筑，怜予访碧鸡。路岐簪乍盍，风雪酒频携。
宦计看俱拙，乡心话转凄。河桥明月袂，挥向博南西。
边臣祇远役，去去梦魂劳。望日辞仙掌，临霜拭宝刀。
嘶群征马急，避缴度鸿高。便有银鱼在，那能换市醪。
丹枫日夜落，不尽楚江流。客路惊玄序，尘机愧白鸥。
贾生淹吊屈，王粲老依刘。今古同飘梗，无嗟不系舟。
都门一尊酒，醉别五陵豪。解剑寒相傍，当筵月正高。
瑶徽流古调，铜柱愧新劳。滇海无鸿雁，缄书首独搔。
局蹐穷边日，宁虞震电临。孤臣万死泪，明主再生心。
叠嶂岚烟苦，重关虎豹深。百忧予共汝，泽畔未堪吟。
物情君自见，休更问升沉。白眼猜宁少，黄金交自深。
酣歌岸高帻，绝调破孤琴。晚矣嵇生愧，层峦忆啸音。
此日山河色，垆头不可凭。壑舟潜并徙，郡阁傍谁登。
世路深惊骨，交情倍拊膺。重过金筑路，千嶂暮云凝。
没马途真泞，漂舟潦更狂。乱山蛮瘴候，多雨楚累乡。
飘荡看蓬转，凋零怨芷芳。笼龟闻见梦，曾否问泉阳。
一落书生口，魂香不计年。须眉元别驾，翻托李娘传。
烟锁池塘柳，烽销极塞鸿。东枝罢春水，南翼怨秋风。
人见菩提树，亦有菩提想。此树无人时，飕飕千叶响。
烟锁池塘柳，钟沈台榭灯。灯心红缕密，柳眼绿波澄。
烟锁池塘柳，灯垂锦槛波。回波初试舞，折柳即闻歌。
白雪擅纷华，耀此玄冬暮。萦回飘朔吹，萧散流阴雾。
已并纷闱鲜，还增玉阶素。愿欲集君筵，皓齿多相妒。
梅花开雪中，相看斗奇绝。常教雪似花，莫遣花成雪。
袅袅罥城烟，皑皑积暮天。六花呈此日，三白兆新年。
艳曲灯前啭，轻杯掌上挥。开帘炫积素，当户挹流辉。
骏马黄金镳，胡鹰赤绵绦。风抟千里翮，雪点五花毛。
公子孤白裘，驰马城东陌。不见马行影，但见雪花白。
妆楼夕掩扉，独坐望春归。忽见梅花落，犹疑陇云飞。
因风点瑶瑟，乱月影罗帏。欲折南枝寄，边庭驿使稀。
明月照河洲，露气闻芳草。幽村二三家，农事春方好。
薄宦志多违，言归未得归。一随江燕去，五见塞鸿飞。
素发应添镜，缁尘已满衣。裁诗拟相寄，人到秣陵稀。
盘云陟危磴，十步五回坐。道旁无虎迹，曾有游仙过。
秀出众峰顶，寻常云雾里。上有万年松，食之令不死。
涧路行将尽，高阁倚空虚。月明万籁尽，空山闻读书。
三月雨声细，樱花疑杏花。溪转开双笑，临流见浣纱。
入港采芙蓉，芙蓉动㴸淰。游鱼聚蜂房，吹作波心锦。
水花垂绿蒂，袅袅绿云轻。自是压群卉，谁言梅是兄。
洞辟空明上，千秋委羽时。鸣鸿飞欲隐，控鹤去难期。
旧业儒林传，名家祖德诗。谁知岩石卧，姓字动京师。
明月甘心负，孤灯忍自寒。诗书忘夜永，罗绮代君单。
奇处见余否，古人谁汝安。冷风吹骨峭，不敢靠阑干。
月生花始开，月圆花渐落。花开人少年，花落人可怜。
女儿拜新月，望圆不望缺。未圆望不休，既圆应更愁。
渭滨人去远，岳岳斗边看。入室思追步，乘风愧刷翰。
纲常千古重，胆气万奸寒。孰揭擎天柱，颓波一障澜。
跃出飞云嵿，人从天上行。八埏归一撮，千岳洞双明。
有物都观我，还谁博爱生。欲乘云雨施，枯槁尽流形。
四峰雷送雨，短袷怯春寒。遣兴偏宜酒，凭虚共倚栏。
泉声和涧底，树色隐云端。喜得看山伴，阴晴总壮观。
五十看加二，浮生事可几。未论前迹缪，已觉故人稀。
把酒怜青镜，临风眷素衣。渔童江上去，拂我旧苔矶。
蛾眉帘下出，春风花际来。云落鬓间发，蚁转手中杯。
华梁尘乍动，罗帏影复开。试将巫山雨，吹向楚王台。
杜若满芳洲，怀人独倚楼。江天烟树迥，汉水暮云浮。
气节惟吾友，才华孰汝俦。金陵分手后，远念日悠悠。
吾尔复何求，惟知卧一邱。吹箫太古石，扫砚碧山秋。
昨日花犹在，千年水自流。涧芳良可掇，谁与讨源头。
白下江声远，闽南草树深。聊因送君意，更起望乡心。
吏事多凋瘁，民情异古今。褰帷询问处，好为慰呻吟。
既上桐江台，复弄桐江钓。不食桐江鱼，不怕严光笑。
衣巾人笑侬，羊裘终未了。堂堂范公碑，千古称独妙。
离亭饯落晖，腊酒减征衣。岁晚烟霞重，川寒云树微。
戎装千里至，旧路十年归。还似汀洲雁，相逢又背飞。
三秋动游兴，二妙共登台。胜迹迟予至，湖光为客开。
皇华掀日月，细柳肃风雷。薄暮飞兰棹，深宵泛玉杯。
本为罗浮隐，先看湖上山。轻风移棹稳，细草湿衣斑。
歌起朝云墓，杯倾明月湾。中流箫鼓急，独送野夫还。
岳伯中州彦，文章有舅风。破溟鲸力健，驰野骥群空。
翰苑名无忝，藩垣位巳崇。相逢仍遽别，投赠意何穷。
芾舄辞天陛，旌麾指晋圻。祖筵沾赐醴，夙驾拂征衣。
过雨关尘净，经霜陇叶飞。同游有高适，知咏省中薇。
罢起郎官草，荣分岳伯符。俭知鱼饭美，清伴鹤琴孤。
古柏题堪续，甘棠惠自敷。江间云鸟阵，一访武侯图。
不惜千金躯，奉郎一夕欢。欢了三更去，妾梦三更长。
捣衣惊此月，乡梦起秋砧。况值盂兰节，谁无寸草心。
金钱资佛曾，香钵趁禅林。复想家堂荐，遥遥泪满襟。
侬有一寸心，在郎心里许。郎有一寸心，教侬无觅处。
野水将孤楫，晴天雾半收。寒禽自向日，残叶尚如秋。
好道宁辞晚，谋生岂解愁。思君时一见，犹免失东丘。
四顾水皆绕，所居幽出尘。斋钟不到岸，渔火自来邻。
心共寒潭彻，经翻贝叶新。住山知有道，一叩了无因。
自喜茅斋僻，经时草木深。见人稀倒屣，抱膝或长吟。
疏雨喧庭雀，闲窗澄夕阴。会心方在寡，碌碌岂知音。
宿雨未为深，晴光已满林。微风松际歇，凉霭竹间沉。
地僻容身散，交疏少物侵。常嫌子桑户，今日废衣衿。
客舍黄花节，今年花较迟。清霜存晚意，积雨滞芳时。
兴欲谋长醉，狂来得好诗。缅怀情不尽，寥落忽成悲。
明月团团出，闺中夜夜看。愿随明月影，一照玉关寒。
瀑布半天上，飞响落人间。莫言此潭小，摇动匡庐山。
大道竟焉陈，末运忺相欺。谗疑进贝锦，交乱令心悲。
鸱鸮翔茂林，乌鹊游下枝。人情有偏好，触意生乖离。
长门绪清吟，鱼肉怨新诗。玉分石见仇，咄嗟当语谁。
练练晨明月，郁郁风中柳。苍茫遮我车，识是平生友。
感君故意勤，赠我双琼玖。虎狼夹衡轭，狐狸草间走。
东方渐发白，聊归勿为久。天威煽方处，君子毖其口。
迟迟烂熳开，贞元会合培。喜与一阳复，香从天上来。
观澜知道体，蹑足见天根。此意何曾远，分明不待言。
赤符曾破敌，紫气复临关。千古兴亡地，中原指顾间。
浮云随马策，落日照刀环。远愧轻裘者，铭功上岘山。
二妙同心者，重逢叹隔年。清言坐花下，皎皎似相怜。
白雪含风舞，瑶林嵌石悬。酒香君且住，休负艳阳天。
玉塞去天遥，花仍杜曲娇。角巾私第日，干羽圣人朝。
门已施行马，家元擅插貂。颇闻求宿将，君拟霍嫖姚。
春艳睡不足，秋娇翻靓妆。西宫亦天露，何必醉沉香。
今夜逢君话，相看鬓有星。三秋怀月桂，十载怅云萍。
兴懒违簪笔，歌狂爱拊瓴。春风不待客，唯拟醉无醒。
蝴蝶梦为花，花开幻蝴蝶。紫艳双纷翻，香心不可拾。
西风江郭暮，送送木兰船。人以傅经去，官因久冷还。
诸生攀绛帐，野老赠青钱。想到淮南北，唯多大小篇。
日落罢玄草，长廊一徘徊。山月出未出，幽人来不来。
漂泊嗟吾远，支吾赖汝贤。老亲思馔肉，痴女忆衣绵。
刀尺砧声里，灯花笑影边。聊将千里梦，持送到金川。
妆成泣秋风，含情泪如雨。不信妖艳姿，空房翻独处。
挥泪问新人，双蛾今几许。何事郎怜新，新人能越语。
新人能越语，旧人能燕歌。燕歌音调悲，宛转叶云和。
不惜玉交枝，劝君金叵罗。君恩别处新，贱妾当如何。
皎皎河汉侧，离离秋月影。扬辉出海峤，流光照金井。
向晚推篷望，群山隐约青。篙工排蚁势，野饭杂鱼腥。
水阔疑无地，天低剩见星。吴音相尔汝，聊复慰飘零。
病起南楼日，云随雨到时。拥裘眠未稳，沽酒醉相宜。
采菊陶元亮，焦桐钟子期。相看增意气，那忍暂分离。
傲骨秋来瘦，幽香月里生。嫣然重一笑，不肯作倾城。
早出阴山道，寒生蓟北秋。笑驱紫骝马，醉拥白狐裘。
汉月明沙碛，胡霜冷戍楼。男儿重许国，未是爱封侯。
有客开青眼，无人问落花。暖风熏细草，凉月照晴沙。
客久翻疑梦，朋来不忆家。琴书犹未整，独坐送残霞。
孤标信拔地，紫盖欲插天。初疑是铁笔，细看如金莲。
八风吹不动，四海名相传。不是番人塔，虚空有圣贤。
南游宝陀寺，直上妙高台。前身德云主，今日长公来。
三生缘变化，万有归尘埃。百年弹指顷，扰扰胡为哉。
玉貌赛杨妃，专宫宠特奇。生憎脂粉涴，不分月明欺。
金屋人何在，素馨名独垂。娇羞如可貌，得似在宫时。
诚哉达不易，间亦世中稀。古道久不作，狂歌安与归。
向平婚嫁未，康乐宦情微。此日风尘遍，谁同与世违。
洞天久索寞，云霭空冥冥。仙客知忘我，群真自效灵。
丹光嘘五色，神鸟见三青。云锁朱明路，迟君定不扃。
破我灯前梦，怜君此日身。多才羞再仕，虚税食难贫。
铁砚耕何补，焦琴典更频。无任憔悴意，天地一孤臣。
坐到无聊处，长叹忆往时。忘言同执卷，欣赏复新诗。
世乱销风雅，情深结梦痴。幸馀今夜月，还与话心期。
茸茸滋碧藓，无处不伤魂。旧恨空阶色，新愁细雨痕。
绿疑初草嫩，红衬落花繁。谁向遗宫见，能忘昔日恩。
送送红梅驿，行行槜李春。殷勤寻骨肉，辛苦向风尘。
岁月天边暮，关河雪影新。烦君慎来往，早慰住山人。
妙淂岐黄术，长存利济心。悬壶曾近市，卖药不论金。
泉溢苏耽井，花明董奉林。故园从此去，种术白云深。
别母去从夫，天高海岛孤。有情天亦老，滴泪海能枯。
欲作含悲鸟，还伤反哺乌。何年消两恨，宇宙待荒芜。
落帆逗前浦，渡口喧已寂。野艇横浅流，空江带愁色。
渔归绝岛遥，鸟度群山夕。应有待潮人，吟成山月白。
浅渚蒲叶长，深村杏花吐。东皋春事兴，尽室相随去。
谷鸟劝我歌，青山澹吾虑。日暮望柴关，牛涔取归路。
妾有冰纨扇，云是齐宫作。得尚君王手，扬飙芙蓉阁。
秋气忽见憎，冰簟同零落。卷舒夙所易，衔分栖中箔。
物候代相迁，君恩终不薄。敢以南薰至，逆笑狐与貉。
长信鸾音远，昭阳舞袖长。薄躯甘自弃，隆宠竟难忘。
敢效前鱼泣，徒悲画扇藏。自辞同辈后，君莫忌专房。
浮世岂忘我，衰颓无片能。绝交惟独往，问字几人曾。
门径长青草，轩窗挂紫藤。莫言少客访，见有五台僧。
是处秋能到，山寒菊亦开。香偏凝涧壑，根故远池台。
不入神农谱，翻令田父猜。陶家三径里，忆尔赋归来。
妾住清溪口，门临江上柳。柳花飞似雪，惆怅与郎别。
记得初相遇，门前花满树。只今已落花，郎去宿谁家。
春老华清宴，门深羯鼓声。新台高百尺，不见范阳兵。
仓皇衣带诏，辛苦武乡侯。西蜀分王地，中山奋迹秋。
蛟龙曾失势，鱼水故相投。千载英雄泪，还同沛水流。
西郭舟初泊，东方日未明。荒村无犬吠，古寺有钟声。
潮落夜归海，江空秋满城。故乡南望处，渐见白云横。
旧业留芳径，閒云度远岑。溪桥回首处，应悔出山深。
招招隔岸舟，我心行且畏。岂不念远游，渡头风稳未。
向月援鸣琴，悠然憩山趾。古调今不谐，含情付流水。
胜日宸游处，因过礼觉仙。瑶坛腾法雨，宝地肃香泉。
鹤舞如迎驾，猿来惯听禅。纵观欣涌塔，普度肃诸天。
化国群生仰，銮舆万象悬。言旋宫月上，正照紫城圆。
孤不附山水，雯青秀一魂。情田寄竹杖，义府濯秋根。
勿以苍麟意，而为白马论。贞萋书带草，色授焘人存。
百尺元龙气，伊谁踞上床。秋星明杕杜，河水怯衣裳。
宝剑书声穆，青衫草色凉。短垣森竹箭，秀出陆生庄。
四郊烽火夜，鏊战背孤城。陨血膏荒荠，蜚声灿列星。
子膺身后宠，人仰在时刑。表异丝纶重，千年照汗青。
君将从海发，我复向山归。去住一何定，佳期多所违。
秋波风色急，寒月岭头稀。若到雷峰夕，怀人望翠微。
穷边秋气早，六月飞霜华。胡儿弓力强，马蹄蹴风沙。
黄云连白草，极目天无涯。孤城控险阨，令严寂不哗。
凄风传画角，落日悲鸣笳。征人于此际，谁不动思家。
湖山澹空濛，堤上行人少。欲渡心忉忉，浩歌水云渺。
日出烟霏开，湖上散清霁。采采芙蓉花，怀人渺何处。
克尽为君道，无如帝有虞。执中遵圣轨，大智秉谦虚。
端拱雍容日，时巡治理馀。典谟焕千古，彷佛见都俞。
纣恶仍浮桀，骄誇妄自贤。漫云生有命，不道罪弥天。
杀戮忠良远，奇淫妾妇怜。倒戈躬衣玉，牧野看当年。
赫赫宗周盛，人谋还自倾。力行穷暴戾，灭德肆骄矜。
嬖宠彝伦斁，征劳怨刺兴。桑柔瞻卬什，千古鉴分明。
石斗东溟起，云含北固青。江山分气槩，风雨走精灵。
处士轻龙诏，仙岩秘鹤铭。由来玄圃路，少许俗人经。
子陵隐严濑，吕望栖磻溪。龙潜息云雨，虎变扬虹霓。
徐君一片石，乃在震泽西。功成拂衣去，名与二公齐。
有彗起东北，光芒天际浮。三年忽两见，十日未全收。
自是人心玩，谁言天道幽。鲁嫠不恤纬，涕泗欲横流。
论交三十载，此日叹分离。海阔飞凫迥，云深过雁迟。
近民宜直易，作事贵操持。莫以纤毫累，翻为负所知。
川中何所有，榆树正扶疏。日色晚来好，秋阴浓似初。
官閒分子禄，身健课孙书。更拟门前地，容停驷马车。
人世少知遇，百年怀抱孤。山亭坐虚敞，邈与天为徒。
人生天地间，俯仰无百年。天风吹游丝，随处成挂牵。
珠藏泽自媚，玉蕴山含辉。凭君细调护，至宝人间希。
藜藿可养生，柏棺可送死。瓦砾是黄金，贪泉亦清泚。
饮水心不易，岂独夷齐尔。山鬼笑侬家，侬家笑山鬼。
菊花正开时，严霜满中野。从来少人知，谁是陶潜者。
碧玉岁将穷，端居酒堪把。南山对面时，不取亦不舍。
江发溶溶绿，山开面面青。春风何气力，吹动綵云亭。
时物归春雨，交游散晓星。十年江海梦，谁道不曾醒。
今日胜元日，江天乍放晴。呼瓶汲井水，煮茗待门生。
山鸟鸣将下，桃花暗复明。所嗟人易老，况复岁华更。
至澹古所尚，至乐人罕同。何如贵戚里，却有颜巷风。
一尊注玄酒，五弦调素桐。俯仰两无愧，坐觉尘虑空。
余怀企古澹，此道嗟未充。愿言分所乐，一笑看冥鸿。
萧君妙医术，恒德克自持。风云有变态，日月无停驰。
回视金川水，浩浩常东之。承羞固足耻，历久良弗隳。
种杏日接踵，易粟频资饥。活人以万计，千载高名垂。
道大青天阔，官閒白昼长。眼中碍衡岳，心底湛青湘。
诗到穷偏妙，人难老更狂。何时一樽酒，风雨夜连床。
有雁如鹏大，南归正趁公。低飞无渤澥，回首失龟蒙。
野水孤云兴，白蘋红蓼风。丁宁后来侣，吾已到吴中。
滕王阁下路，徐孺宅边船。梦到犹疑阱，别来真是仙。
啖齑聊逐伴，负弩独归虔。不讶冰衙冷，还留一半毡。
秋宵疏柳下，群坐见双星。独作江头月，浮来满户庭。
候虫参语默，天爵测玄冥。莫论纷纭事，邻箫细可听。
隐几读黄庭，芭蕉滴露清。一帘秋月色，四壁夜蛩声。
渐觉道心重，能令世虑轻。古来真隐者，天下不知名。
迢递人千里，飘零酒一杯。京华同作客，湖海独归来。
壁暗张华剑，苔荒郭隗台。江南无去使，谁寄陇头梅。
疏钟出上方，遥夜礼空王。息影灯幢见，劳生火宅忘。
叶云留梵夹，花雨暗绳床。何物驱魔后，心清梦更长。
孰使唾壶缺，转怜经笥便。时名快晚达，行色动秋先。
紫气钟陵树，苍烟梦泽船。高堂看擢桂，老亦倚婵娟。
糜烂方完额，军书趣借征。呼啼通比屋，髡薙净丘陵。
爱养天心啬，追呼吏牍能。深山犹伏莽，多垒不堪增。
号风响四檐，孤灯耿深夜。淙淙雨雪交，魂梦㗳焉咤。
形情不相识，苦乐谁复借。鸿濛蓬云将，携手观元化。
埋忧何地好，惟有摄山岑。渺渺衣带水，一苇快登临。
山僧虚石塔，高士弹素琴。泉飞古松颠，钟落寒涧深。
自然闻见黜，亦使须眉森。隔江聊怅望，恍惚迦陵音。
尘壤何茫茫，突梯与滑稽。君子抱志节，斋居筮逢睽。
操弧不可张，折牙守稗稊。长喑友子光，省烦学尸黎。
兰茝季虚谷，鱼鸟乐回溪。徜徉庶所惬，物论谁能齐。
避嚣来野寺，学静惯参禅。般若台风静，多罗树雨连。
老龙寒剑影，孤鹤避茶烟。玄到无言处，推窗一枕眠。
阳刚负乾德，铁石男子肠。云何妇女力，能任天地纲。
剥极复乃生，理胜气自降。所以君子心，表白工词扬。
一幅写真竹，依然老嫩茎。不惊风雨梦，深倚雪霜明。
有影浓且淡，无根枯复荣。诗魂偏入格，聊寄故人情。
密云驱雨过，山为送青来。犬吠行人住，牛奔牧竖回。
好句随凉得，芳樽入夜开。床头无所有，几卷旧书堆。
养儿徒养老，无儿生烦恼。临老不见儿，不如无儿好。
青阳播林麓，百卉生光妍。如何空谷资，尚尔霜霰缠。
守节抱苦贞，岂不幽且寒。由来松柏性，羞学桃李颜。
薄晚西湖上，花开还自怜。风回香冉冉，鸥泛叶田田。
云色晴移水，月明净放船。夜凉兴更好，独坐钓丝边。
当窗织锦字，抛梭声咿哑。阿弟不肯閒，拆我牵牛花。
倦倦林中鸟，羽毛随所依。风霜太酸苦，肯念身不肥。
倦倦林中鸟，一枝聊卑栖。鸑鷟不我昆，鸺鹠莫我嗤。
美人在何处，乃在恒山峰。荡胸罗晓日，钓海垂长虹。
苍松十万丈，万里摇天风。我欲从之游，藤萝翳行踪。
昼望月为白，夜望日为红。殷殷不成寐，珍重梦魂通。
杰士垂荣名，身后纷尸祝。或拜九原人，或拜三尺木。
懿哉沈太翁，孝义生死笃。急难匪求知，千金不入瞩。
道高祀乃崇，声徽起人肃。伊其未祀时，固与诸贤族。
思翁秉先觉，逢人指大道。教者何殷殷，听者亦草草。
兹道匪易窥，尘情锢难扫。吁嗟年复年，不殊秋卉槁。
先生悲群蒙，忧心应如捣。谁能究斯业，九天慰此老。
岁事峥嵘际，空囊羞涩间。无钱惟缩手，有酒亦开颜。
守腊梅花老，迎春鸟语还。眼前不用买，明月与青山。
只恐飞花去，其如酒一杯。百年重怀土，万里独登台。
庾信诗真苦，虞翻意可哀。江山空在眼，萧索古人才。
民瘼近如此，时危更未遑。千钟输一石，剜肉暂医疮。
郑侠图堪上，贾生忧独长。催科存抚字，端不愧循良。
江水一百里，潮生江欲平。离情付潮水，相送到吴城。
江水一百里，行行复采莲。莲根共连叶，不碍使君船。
江水一百里，蒲帆阿那移。相思若流水，那复有穷时。
惓惓事君忠，虽耄志益强。载来即华馆，嘉庆洽中堂。
怡愉奉甘旨，拜跽陈寿觞。眷言皇天慈，奕世弗可忘。
搴蓝成独往，疲梦一相从。恍是云中侣，因之谷口逢。
双缄漳水鲤，几尺葛陂龙。纵觅蒲鞭暇，秋来事事慵。
经始蓬山阳，所喜得沮洳。诵读虽不废，耰播事恒豫。
频滋望岁忧，宛与尧年遇。离毕匝炎月，银潢复东注。
生事止一身，惄饥衡五虑。不如登东樵，析薪八桂树。
但作寻常别，不作寻常语。夜深江月来，还疑未别汝。
老屋如巢居，亦复御风雨。中有独坐人，焉知不可语。
江上元无暑，凉风暑尽收。鬓毛吹已短，还度几回秋。
徇名视逐末，锱铢为重轻。置身等草木，安得无衰荣。
华屋歌未阕，白杨闻哭声。向平果何意，问死仙如生。
锦城平日暖，旅泊始知寒。犍蜀中分地，岷峨相向看。
冈连三女冢，水疾二郎滩。芦苇风吹急，萧萧汉将坛。
艳阳已及时，晦日尚临雪。草色新未稳，柳条绽仍结。
啼莺綍雕窗，走马闲金埒。惟有素心人，相过慰愁绝。
为郎虽已久，归家较亦近。陶潜有故居，梅福亦终隐。
日恋北堂萱，时观东窗槿。应知此别长，含泪不堪抆。
偶挂乌纱帽，悠然脩竹林。却看青玉署，宁异白云岑。
雪后生新箨，风前袅素馨。自非此君意，谁明大隐心。
知己功名尽，伤心叩九阍。余光留日月，遗恨满乾坤。
湖海门生谊，荆榛国士恩。滔滔江水阔，万里独招魂。
乐今竟如此，王郎又若斯。自羞秦狱鬼，犹是羽林儿。
月白劳人唱，霜空毅魄悲。英雄生死路，却似壮游时。
儒门今澹薄，乞食展宗风。余愿何曾及，他心亦已通。
入林如旧约，握手醉新丰。芳草茫茫外，王孙路不穷。
行乐至西城，兹游吾已屡。鸡鸣杏花中，湖光日方举。
村店傍水开，茶烟出深树。村酒杏花色，皎皎当垆女。
能言牧之事，错杂若花絮。醉即眠其侧，酒醒复归去。
公输机已就，墨子义相禁。尔莫誇攻具，王当罢窃心。
蚩蚩鹬与蚌，渔者并擒之。今日谁渔父，愿人熟计斯。
玄鸟终辞宋，鸺鹠实丧殷。诸禽忘一面，国老尽无颜。
不察无功赏，安知有意谋。群臣皆贺日，文子独深忧。
当厄休言少，伤心不在深。一杯相怨毒，司马甚羊斟。
朝贤必堕耕，举士独存名。不断谗人舌，安救战国倾。
缩高空有子，三晋已无臣。守诏虽辞魏，何心独袒秦。
峭茜青葱间，所得亦已足。忽转天地开，锦绣匡山谷。
白云滃作团，回风吹不散。截置一钵中，与作山僧饭。
团云变晴色，古木郁苍苍。未酬郢里倡，且奏梁园觞。
幽馆寻欲迷，赖尔同心引。任是当门生，欲锄还不认。
水木旦夕华，兹轩巧相挹。为怜眉宇清，不惜琴樽湿。
莫以齐门铗，悲歌尽日弹。醉君桑落酒，不敌郡斋寒。
河流曲曲转，十里还相唤。那比下江船，扬帆忽不见。
澄澄一泓水，那得吐光怪。山人七寸钵，尚有神龙在。
自与君相别，剪刀日夜利。君有云锦裳，吾当为君制。
手中珊瑚枝，光华掩白日。恐君一见之，疑作君家物。
山上雪如梅，山下梅如雪。寂寞对空山，幽香共谁折。
贵阳长灵杉，千章百尺高。秋来动风色，云外起天涛。
负此栋梁材，生之万山隈。世无鲁公输，千载委荆莱。
地僻秋仍暑，江回积雨深。安生长独往，帝子竟何心。
香火诸天上，藤萝两岸阴。慈航似许借，惠远在高岑。
空门临水曲，兀坐亦如如。览秀情何极，凭高兴不虚。
云烟随兔颖，缃素起龙鱼。忽悟禅宗旨，清朝懒曳裾。
洛社频虚席，云山路更赊。春来已隔岁，腊尽且还家。
霜实传红橘，香酥泛紫霞。石龙风转急，何处是仙槎。
窗开觉山近，院凉知雨足。淡月透疏棂，流萤度深竹。
心空虑仍澹，神清梦难熟。起坐佛灯前，闲抽易书读。
凤随天风下，暮息梧桐枝。群鸱得腐鼠，笑汝长苦饥。
举头望八荒，默与千秋期。一饱亮易得，所存终不移。
好在孙明复，皋比夏邑临。春归孟潴野，云散砀山阴。
梁宋诗书古，江淮控带今。睢阳双庙在，为我一追寻。
万里秋云下，双峰夜月初。空梁寒蟋蟀，曲沼乱芙蕖。
仙路青芝隔，玄亭古木疏。浮生俱客计，斯意久吾庐。
白雪炉中药，黄庭石上书。箫声何处起，髣髴紫霞裾。
寥落中郎后，残生窜殛馀。惊看南过雁，羞逐北旋车。
莫按胡奴伯，犹传魏主书。身名终莫赎，千载恨单于。
蝉声不出寺，钟断祇闻香。流水迷松径，闲云满石床。
无言忘寂寞，宴坐得清凉。欲谢人间事，冥心叩药王。
失路谁相念，思家自不禁。吹箫江市伴，争炀旅人心。
钓乏王孙饭，游穷季子金。有才常不达，归入白云深。
作吏本王畿，卢沟叶乱飞。秋风吹易水，寒雨洒征衣。
戌火邻边障，原霜见猎围。陆机吟兴好，还喜簿书稀。
宣尼老孙子，白祼更长身。家世谁能念，干戈独爱贫。
未闻兴礼乐，还似泣麒麟。今日乘桴去，鱼龙莫恼人。
春还芳草碧，子长赖母力。草色有枯荣，母恩无终极。
漫漫五湖景，役役百年客。霜容舍广墟，申椒不胜摘。
葭管复气候，岁序莽消息。群山一何苍，远水一何白。
燕台既迢递，玄圃又悬隔。终当吸沆瀣，去去结松柏。
琼蕊何峨峨，郁彼山之阿。采采盈怀袖，郁郁思谁何。
怅望故闾里，冷冷归云过。归云不寄音，踯躅发悲歌。
王气中原尽，衣冠海外留。雄图终未已，日日整戈矛。
故国山河在，孝陵秋草深。寒云自来去，遥望更伤心。
亭亭古龙孙，清露冼寒玉。材克资世用，何能老岩谷。
以之制灵鳌，所愿殊未足。行当叶箫韶，淳风振民俗。
昆仑与磅礴，二气无停机。群汇自昭晰，奚假雕饰为。
适当时雨晴，草木含春熙。幽香起芬馥，秀色光陆离。
苟非无极翁，妙趣俦能知。寥寥千载问，默契非君谁。
拮据营竹木，结构在西郊。楝岂辛夷架，门从薜荔交。
莎鸡今在宇，江燕已离巢。一似少陵屋，秋风莫破茅。
念尔遽远别，送行无限情。一心常体道，百行贵存诚。
海阔鹍鹏运，天寒冰雪清。盛年当努力，莫让古人能。
柴门开亦静，无事手常关。晓露花争坼，斜阳牛自还。
相看忘塞俗，久已负家山。偶忆雍陶句，开笼放白鹇。
孤剑游秦日，长吟托与时。山人唐李泌，酒客晋王尼。
沧海何其横，银章未可期。云山与匹马，一一入新诗。
凉入金风利，香浮玉树幽。月移天上种，名动世间秋。
炎德文昌盛，丹砂火候柔。赏心惭酒分，晴倚水西楼。
范内留芳训，扶天有骏功。仙游知跨凤，圣念为当熊。
玉珮虚无里，苍云怅望中。宜春花照眼，泪洒旧时丛。
无数滩明灭，征鸿伴远游。荒江寒白日，群盗碍清秋。
路转危樯急，沙回乱草浮。寻常轻短剑，藉汝暂宽忧。
历险今年最，临深万虑轻。健儿邀并坐，三老指孤城。
战气云中黑，烽烟水外明。日斜舟易驻，愁绝听湍鸣。
湖落题诗处，渔翁送客来。山风下吴楚，海月上楼台。
僧老鼋鼍大，钟残鼓角哀。全家寓江北，绝顶首频回。
殿角鸣樯燕，山腰立海鸥。此间风物异，无那客心愁。
身世殊张祜，歌吟类楚囚。更怜诸老衲，闲坐说瓜洲。
竟作谈兵地，游人恐未谙。楼船看海上，歌哭听江南。
计碍渔家艇，烽明古佛龛。翻怜太平日，无用是烟岚。
共醉宣华苑，嘉王好酒悲。韩昭方用事，涕泪莫空垂。
旷隔金华彦，劳思茂苑春。此逢青眼客，重见白头人。
德隐丹丘凤，名华赤水麟。中林清日月，长与孔郎亲。
孤芳寡所合，百合种何因。恐尔清高病，冥途忤俗人。
仙种出瑶池，山中罕人见。不期结实多，期识春风面。
秋花远移植，疏秀出精神。袅袅开临水，逢君镜裹身。
嘉树来西土，寒山借證盟。色身今了悟，君已彻无生。
举头见明月，万古月不老。月圆人亦圆，人月应同好。
看花洛阳陌，春色上衣来。但使花长好，不肯放春回。
荡荡神京地，峨峨玉泉山。一涧洒雨细，六月飞雪寒。
银河绕云阙，玉虹挂天关。中有龙所居，万古波不乾。
为霖泽下土，丰年民物安。行人挹苍翠，目送孤鸿还。
高城献雉堞，净地邻市声。云含竹阴冷，天浸池光晴。
崖腰怪藤络，石罅香藑生。流瞩景何限，诗成写吾情。
兹行滞积雨，连日留方坑。棕榈每多茂，鹧鸪时自鸣。
山深气犹冷，云暝岚不晴。年饥艰米食，尊空少醪倾。
严刑禁侵渔，何由慰民情。应惭居抚字，报政当称平。
浩浩长江水，滔滔日夜流。雨添千里润，凉送一天秋。
滩响山疑动，沙明岸欲浮。袭人花气重，点点扑行舟。
秦蜀元相隔，何年鸟道开。登天穷险阻，构木凿崔嵬。
苍狗依岩宿，青骢自陇来。安危真可念，须仗济时才。
纨扇香云薄，絺衣玉露凉。相思共今夕，星彩动秋光。
台郡论交日，青云属望劳。韬钤顾荣扇，契合吕虔刀。
王事输肝胆，军容肃羽旄。每从公退处，杯酒接风骚。
薇垣参下列，枢府喜同升。迹忝双龙起，才看一鹗腾。
诸侯趋紫绶，直道引朱绳。独立将军树，谦光众口称。
忆遂楼船后，朝天上赤墀。衣冠同拜舞，殿陛借光仪。
击楫春江稳，投壶夜漏迟。往来行乐意，披豁慰支离。
垂老东藩长，官联复对君。交亲方有数，勋业更超群。
气压麒麟阁，春生虎豹军。吾方栖退舍，端坐羡风云。
萱草生竹间，幽根相屈盘。虚通美人意，秾悦此君颜。
庭隅会别鹄，堂背栖双鸾。愿结连枝好，忘忧至岁寒。
露重花垂泣，烟深柳暗颦。如何清禁里，有此断肠春。
青山如旧识，迢递送行舟。故里一丘乐，归心千叠愁。
树腰红日转，沙尾白云流。李郭多仙气，飘飘想并游。
云碓波渰没，村船岸系高。树根悬野草，石罅散溪毛。
到处幽怀适，都忘远涉劳。双飞怜白鸟，翠崿绕能遭。
水分莼浦绿，山拥遂河流。有似双溪浒，重乘一叶舟。
能诗惊后进，览俗景前修。今夕宜三友，清樽对月浮。
舟人劳暂息，舣棹近柴扉。月过渔舟迥，星流鹤渚微。
愁心千绪集，归计十年违。只有贫如故，秋深尚葛衣。
舟定询儿女，徐行却在前。折归真偶尔，异处复悽然。
卷幔穿篷系，篝灯插竹悬。夜深犹不寐，枕上计年年。
峻极长相望，閒居好养恬。松巢思李白，菊径儗陶潜。
秀色云千仞，秋光雨一帘。渔樵与麋鹿，于我定无嫌。
午日蒙恩泽，彤庭既醉归。此时仍逸兴，相与及馀晖。
林壑闻多美，朋曹觉近稀。如何草玄思，不暇览芳畿。
行行上翠微，石径野棠飞。采药逢仙侣，闻钟起道机。
天空双鹤度，山静一僧归。倚槛看云海，层城隔夕晖。
夜凉山雨佳，然灯校仙箓。云晴溪气香，窗外胡桃熟。
海人种奇树，春远未知年。马齿方如贝，龙涎不重烟。
丛根结瘴雾，积气含霜天。自是山中味，何来玉案前。
如老身无著，将来典醉乡。号他酒布袋，是个臭皮囊。
积祸必自发，为生安可量。长眠当不醒，殊莫悟存亡。
自怜天畔眼，又对菊花丛。醉折东山屐，醒回落帽风。
竹光移石榻，萝月上珠宫。归路烟霞隔，寒钟出涧东。
华馆青丝驻，梨园白玉飘。芳尘兼燕蹴，艳曲度莺娇。
欲赋巫山梦，还疑洛水遥。无将明烛泪，滴向可怜宵。
见欢乘夜来，繁霜裛衣透。欢不信侬思，侬颜为谁瘦。
悬崖泻红泉，石洞挂钟乳。仙房碧玉梯，清凉了无暑。
仙人洞口呼，相随看花去。欲往还自迷，云深不知处。
南望岳阳郡，苍茫吴楚分。帆回孤岛树，楼出九江云。
落日浪中没，秋风天外闻。何时采蘋藻，湖上吊湘君。
词客家何处，西南是岳州。地连湘树阔，湖共楚天浮。
极目风烟夕，惊心鸿雁秋。君山更奇绝，应待子长游。
绛阙楼台拥，琪园竹树齐。飘裳鸲鹆舞，激管鹧鸪啼。
自会春长在，那知日易西。依稀化人国，解使穆王迷。
相逢彭蠡月，相失蒋陵钟。自别东林社，君言西蹑廱。
金天开太华，玉井见芙蓉。余亦泛沧海，南山归祝融。
乱后归茅屋，晨兴步石田。客愁空日日，春色自年年。
风雨啼莺外，江湖去鸟前。艰难思故旧，回首意茫然。
晚景孤村僻，松门试一登。秋山黄叶雨，古寺白头僧。
坏壁穿新竹，空床覆旧藤。宦情与禅意，寂寞共寒灯。
刷羽春塘寂，腾身碧落遥。碧鸡非我友，白雉任谁招。
海僻丹霞满，嵓深绿树饶。沙岸曝朝日，蒲流戏晚潮。
西风送归客，倚马共徘徊。歧路杨朱泪，江湖李白杯。
秋高鸿欲尽，霜重菊初开。独有梁园月，能供作赋材。
野寺临寒渚，僧房依暮山。不因扈仙跸，那得叩禅关。
朗月旌旗近，严更钟梵閒。况同朱仲晦，高论碧云间。
洪水决成河，平畴变沮洳。毋以我公归，公归我无所。
朝出把锄犁，水淹禾尽没。毋以我公归，公归我无食。
扶桑南海木，绛露满花团。何必思姚魏，春风羡牡丹。
匡生善说诗，令人会解颐。顾予得佳句，聊尔赞微辞。
飘逸惊鸿举，疏慵愧豹窥。敢云斫匠手，一字足为师。
迢遥同赋日，梦寐十年馀。遂有周瑜重，空惭阮籍疏。
鸣珂宫树晓，说剑塞鸿初。谁谓幽明隔，风尘泣素车。
蒲柳怯秋先，秋风水郭偏。过从乘暇日，摇落感流年。
尊俎同人乐，烟霞静者缘。暮颜疑可驻，野客坐谈玄。
万里惠州去，旅情应独伤。暮云牛岭暗，秋草雁池荒。
古迹怀苏老，清吟和李纲。遥怜蛮聚落，从此识甘棠。
李纲才仗钺，谢傅尚围棋。庙议如羹沸，都城累卵危。
维公际艰步，异世若同时。指授诸戎帅，从容尽合宜。
六月火云散，蝉声鸣树梢。秋风岂便借，客思已萧条。
倾国三年别，烟霞一路遥。行人断消息，更上灞陵桥。
正月今朝半，阳台信未回。水芹寒不食，山杏雨应开。
世网留三宿，真源寄一杯。因声谢猿鸟，岁晏会归来。
文恭达节者，畏荣恒惄如。群谋徇天步，独行竟何濡。
食报遗后人，位绌永令誉。乃知癯然叟，可以托遗孤。
濯研池犹墨，邀宾径欲荒。草青仍倒薤，树白已垂杨。
夕鸟行书几，寒云发影堂。修文之帝所，扶侍有仙郎。
平明逢绝浦，幽晦气萧萧。青浪吹花涌，玄云作叶飘。
傍林愁啸鬼，刺水惧潜妖。近午欣看日，羁魂始自招。
南北占星日，相随任远飘。舆图沦浩荡，舟楫变昏朝。
雁力翻风尽，蛟宫隐浪遥。最怜无定处，雷雨失青霄。
山过白马渡，千里断平原。水出云根上，帆行石峡门。
未寒厓已冻，不雨昼多昏。何自闻人语，荒荒虎豹村。
岁晏离心苦，含情对绮筵。尊开南至日，帆送北征船。
鸿雁江天杳，梅花驿路妍。分襟从此去，心折五云边。
延益开轩待，清歌爱客听。馀寒犹腊雪，疏树带春星。
世事堪长啸，才名忌独醒。美人期不至，明月自中庭。
桂薪怜上国，瓢笠访东林。阅树知僧腊，拈花见佛心。
素书犹未授，白发忽相侵。已悟无生理，微官任陆沉。
愁病思朋好，言从河朔游。闭门烟水阔，远树暮云稠。
岸帻初逢夏，披襟恍似秋。著书穷亦得，岂为赁舂留。
县僻无城郭，人稀有草菅。桑间双雉乐，堂上一琴閒。
渔屋低临水，农居迥接山。嗟予厌繁剧，对此暂开颜。
平畴万顷馀，多稼垂秋成。农人毕收穫，坐见百室盈。
比屋既足食，公家亦宽征。孝子荐时羞，取以供粢盛。
伏龙来东南，蜿蜒气凝结。孝思卜先陇，神人指真穴。
登高伫遐瞻，暮景惨分列。髣髴见亲容，长吁泪成血。
捲帘望月色，月斜知夜永。夜月为谁明，幽怀自耿耿。
幽怀自耿耿，愁思郁不发。长叹倚屏帷，坐见双星没。
红颜能几时，岁月去倏忽。有宠莫令极，宠极爱将歇。
新语报黄鹂，捎花坐柳枝。山晴意自好，湖晚醉相宜。
风起水香处，月来烟灭时。同舟贪夜寂，移傍白公堤。
蝉声呜咽处，时序变衰中。玉镜妆初冷，冰弦调已空。
乱山凄夕照，疏柳怨西风。独有悲秋客，相怜寂寞同。
昨夜因看月，清光动旅思。今宵宜早睡，莫待月明时。
月照絺花冷，秦淮荡酒船。还家同一日，为别易三年。
海树含青雨，江鸿带白烟。西风又飘泊，衰草自生怜。
新语报黄鹂，捎花坐柳枝。山晴意自好，湖晚醉相宜。
风起水香处，月来烟灭时。同舟贪夜寂，移傍白公堤。
客归青海头，报道单于死。晓起望征人，新妆从此理。
东方有佳人，靓妆不逾国。蹇修孰知名，矩步依内则。
行思飞蝶幸，坐受细虫惑。岂如临江花，落水送春色。
鹦鹉囚于舌，正平累于赋。琐笼知暗哂，能言君再误。
不见孔颖达，善讲伏深祸。皇天祚圣明，儒绅纵高步。
凄凄重凄凄，棘路驰轮蹄。高楼烁千仞，雕檐与云齐。
夫君独高据，有路难攀跻。饮泪与君别，留泪背后啼。
金乌刷炎羽，朝东暮奄西。一语不得语，相思徒尔为。
逝日不可追，谁能驻光景。春阳媚花草，荏苒岁华冷。
玄凤德未成，飒下丹山顶。路逢清冷泉，徘徊照孤影。
牢落三家村，薜荔垂疏阴。墙草藉卧犬，庭树楼鸣禽。
深山鹿怀玉，异域鸟吐金。局促一隅士，可与论高深。
沧海无淫秋，县圃无阳春。闭关有余辉，素心怀美人。
佩以干霄兰，太阶缀为绅。积孚动盈缶，下女不可亲。
丹朱凭房后，夷羿妻洛神。一笑送今古，只用衔悲辛。
草动三江色，林占万壑晴。篱边春水至，檐际暖云生。
溪大迎船吠，邻鸡上树鸣。鹿门何必去，此地可躬耕。
未暇泛湘水，徒然卧楚云。神龙那可系，野鹤故难群。
世路谁知己，交情独有君。悬知今夜别，剑气斗间分。
美名吾久识，雄辩古难逢。君独谈非马，人皆好似龙。
早于干禄拙，晚向结交慵。予亦栖迟者，相将学老农。
南国诸王馆，池亭独有名。楚风蘋末劲，淮月桂丛明。
中物酲先析，当天晕已生。无令为善乐，专美汉东平。
楚客誇秋水，令予发兴新。汉槎频讯石，洛袜自生尘。
日集鸳鸯侣，时来鸿雁宾。不缘风浪隔，长作问津人。
昔献金门赋，曾追玉署游。碧山怜息马，丹壑叹藏舟。
壮志风云散，遗书馆阁收。延陵徒把剑，何日挂松楸。
周王湛露雅，汉帝大风歌。野老提携听，邦人感激哦。
邑争牛酒献，道望羽旄过。金石音当被，乾坤德岂磨。
谁言凿混沌，我道本如来。钟里千山出，空中一窍开。
非同负芥水，可置坳堂杯。欲共南溟鸟，天池数往来。
只说宦游好，宁知客死哀。衣重官长襚，木美邑氓材。
山迥铭旌绕，天长细雨来。扬州生乐处，今作鹤飞回。
江头频送客，此日复君行。望里青山合，尊前采鹢明。
秦川遥问俗，宣室旧知名。闻有甘泉赋，雄情待是成。
松栽青郁郁，冬夏不改颜。园工徇时好，移栽盆盎间。
屈为虬龙形，束缚苦不闲。岂无培养恩，适性良独难。
吁嗟梁栋材，误为花草看。爱之不以道，何如老空山。
吾道沈冥久，谁倡齐鲁风。闲来居海北，名误落山东。
水接田横岛，云连慧炬峰。相寻不相见，踏遍法身中。
平野垂四周，陡然横一丘。菩提无种子，莫向去来求。
一湾漾清浅，千叶竞纷敷。试问宝池内，花开得似无。
累累千万颗，颗颗说阿弥。何烦更采撷，百八手中持。
虽无版筑功，屹然坚可凭。兹有真如理，故名不坏城。
于越称上游，婺实文献域。唐末何式微，宋南复中辟。
太史虽儒宗，词华蔚天植。惜哉掩艺成，端居圣门籍。
宇宙寥寥外，湖西有念庵。念念无留念，千秋一指南。
残月澹无影，鸡鸣天欲曙。深谷藏招提，一径入云路。
古柏森两行，清香发朝露。我佛疲清梁，颇识卧中趣。
应怜尘世劳，半为黄粱误。风幡袅炉烟，散入桫椤树。
山气夜沈郭，苍茫晓未收。寒风来绝塞，入夏尚重裘。
盘马雪千里，射雕天尽头。平生极飞动，惜不壮时游。
春雨下危墙，烟波正渺茫。好山当幕府，壮士挽天潢。
鸟立林边石，人归海上航。驱驰还我辈，不惜鬓毛苍。
共爱朝曦好，吾怜夕照斜。听桡归晚渡，看鸟篆睛沙。
啸发悲高叶，杯空落断霞。醉衔三尺舞，直欲挽天槎。
黄花隐绿叶，雨过仍离披。不为杜老叹，未是凉风时。
服食治目眚，吾将采掇之。不须更买药，园丁是医师。
游走意何穷，天枢日夜东。青山都老脚，破笠又春风。
径草分遥碧，岩花坠小红。乾坤浑欲到，何处问壶公。
城西十日雨，病叟得无饥。亦有罗希吕，厓山赏小诗。
楼虚千瘴合，水木澹清华。积雨仙源白，归云鸟道斜。
褰衣凌野翠，捲幔拂秋霞。想见横经夕，苍藤落数花。
积雨方新霁，天河欲洗兵。旌旗开曙色，铙鼓杂秋声。
共享椎牛乐，谁歌饮马行。书生当献赋，莫浪请长缨。
宾客醉华堂，情亲向曲房。佳人牵架蔓，稚子搦池杨。
风起青蘋末，云生锦石傍。勿云天日暮，银烛散朱光。
曲榭恣夤缘，名园更接连。引枝分槛果，拨藻数盆鲜。
醉舞花低户，娇歌莺近筵。尽教欢乐极，莫负艳阳天。
牢落居庸道，苍茫六载还。开轩延汉使，对酒话燕山。
鸟道增新戍，天梯护上关。白城烟火切，锁钥未应闲。
西崦千家落，防秋五百兵。山长元入塞，涧曲故穿营。
静夜闻熊斗，黄昏报虎行。昔时忺历览，三驻白洋城。
银山汤岭北，铁壁斗门边。虎守千年寺，人看一线天。
赤崖崩古塔，阴洞坼新泉。尚记渔樵侣，长歌过马前。
君家湖水上，行树晚成村。云石常垂钓，轩车寡候门。
别来惊白发，话久费清尊。笑我为官傲，何如守漆园。
君平曾寄蜀，尹喜尚留秦。杏植三千亩，桃偷七十春。
壶中长宇宙，屐底半星辰。白日飞鸡犬，无劳颂大椿。
梵刹金银布，人天下夕阳。菩提千界净，荷芰六时芳。
渺漫恒河筏，蹉跎劫海航。凭君畏垒下，一授卫生方。
吾慕汉阴老，清修难具论。儿童少机事，麋鹿到柴门。
备见幽人吉，还闻静者尊。高贤床下拜，龙虎鼎中喧。
古道日已远，仙风今罕存。县知出世意，接手入湘源。
浣花溪十里，遂到薛涛坟。未了骚人债，相偎薄暮云。
校书称太史，荒井秘奇文。一涕呜呼字，何年寄与君。
百年能几聚，至日且衔杯。江郭连深雾，庭花见小梅。
书云词客坐，添线美人来。却忆同心病，难将笑口开。
对酒待明月，不知时序催。影移墙外竹，光照手中杯。
露冷关山迥，更深云汉回。明年何处在，此地一徘徊。
步兵非浪出，还与仲容偕。自是金闺彦，尤怜玉树佳。
晓晴临采石，夜雨泊秦淮。此去期公子，都门祖帐排。
灵气自卷舒，剡忽千变化。在山作云海，落纸成斯画。
素性耽林丘，卜此栖杖屦。一啸洞中天，白云任来去。
绕庐无杂卉，种竹已成庄。烟雨三春绿，风泉五月凉。
看时移杖屦，兴至倒壶觞。日有平安报，题诗咏凤凰。
东庄在东城，宛似江村里。翠竹护茆檐，柴门映流水。
单马赴边岑，来旬荅圣心。赤臣劳按节，青塞慰沾霖。
镇日开恩色，胡云扫阵阴。古言麟阁者，应可嗣芳音。
佩玉娱亲日，衣抛五色文。身閒疏药裹，庭静对炉熏。
醉写泉头竹，吟看海上云。从知萧散地，一饭不忘君。
白首记同年，怀君静胜仙。冰霜老北地，云树渺南天。
近俗伤多薄，无言忍独贤。离情何所似，春柳遽飞绵。
又是三年别，新来百感增。薰莸安可问，枘凿苦难胜。
白发落垂尽，青山归未能。故人赠佳句，拟报玉壶冰。
翛然脱尘累，浩汗竟何之。千里云山梦，十年江海诗。
鱼龙酣白日，鸿鹄自清时。著眼观群化，长歌酒一卮。
玉雪本清真，无端染客尘。祇应溪上月，照我意生身。
游兴逐群仙，秋林梵宇鲜。蒲团闲独坐，莎径偶同穿。
酒令难辞罚，诗盟敢擅权。分携各无语，已悟上乘禅。
南郭赴幽期，秋风动客悲。半生一梦过，万事二毛知。
交久真情见，官閒野性宜。菊花迟亦好，簪鬓莫教辞。
僧房分半榻，坐我白云间。暂脱浮生累，聊娱此日閒。
露松垂砌湿，霜藓缀墙斑。为谢良朋引，从兹得往还。
二纪同年友，相逢几度新。鬓缘忧国改，道贵任吾真。
饮量开今雨，游踪避俗尘。重寻曲江约，屈指不多人。
茆斋馀十尺，香雪绽雕栏。独树孤山老，千花大庾寒。
高楼吹渐落，古驿寄仍残。欲唤娉婷语，师雄梦未阑。
烟锁常疑雨，云封即是山。独当良夜月，桐格倍高闲。
老干流辉满，疏枝漏影斑。西风莫摇落，凉直太难攀。
晚叶似朝雨，蓼花如醉翁。那能当此夜，又听一声鸿。
白社迟安石，青林叩远公。乾坤吾辈在，身世几时同。
草树寒辉后，松杉暝色中。重来应烂漫，一笑虎溪风。
调笑辞蛮语，歌呼慕楚狂。青箱从建业，朱邸有华阳。
醴是贤王宠，兰为大国香。浮山与绣水，听汝贮奚囊。
圣人於燕居，德容申天如。学者之自持，其可惰慢与。
溽暑浑如蒸，槐阴殊可爱。招邀馆中英，趺坐一解带。
蚁战疑有屯，鸟度知无碍。烦襟聊尔清，吏胥趣晚会。
山木有时枯，江鱼有时渴。人生天地间，岂能千古活。
渴者非自乾，枯者非自割。人惟人其人，生杀天予夺。
一朵折春风，花浓意更浓。而今映花面，不似向时红。
亲远更家贫，将归未有因。相逢难说与，君是故乡人。
成仙真不易，无病且将难。近得眼中热，知为火在肝。
市分桃核散，人惠菊花乾。只着关门坐，唏嘘静五官。
离城呼小艇，隔岸过禅林。背地山形小，当门海气深。
鹤过云有梦，松去月无心。对此清閒意，宁忘长者金。
凉风生薄暮，弱质适单衣。水菜英初长，山禽影未归。
雨深群响乱，烟暝一灯微。为语园中叟，无劳更息机。
僻径当深树，衡门带晚烟。菊残初腊雪，香煖小寒天。
古意谁将复，幽怀世莫传。隐居乐朋好，容易过年年。
苟且安居止，依林屋一间。竹镫寒有燄，松径夜无关。
身贱神明贵，家贫梦寐閒。明朝践朋约，策杖过前山。
酒尊深几许，离思浩纷纷。城日迟烘柳，江风暖送云。
近郊行色尽，双阙曙光分。想见皋陶作，嘉谟一正君。
湖边新树艺，凤尾叶初成。潇洒谈名理，跏趺谢世情。
楸枰凉荫徙，竹笥夕烟生。客念嵇中散，将相佐锻行。
明月岂长好，的的入我怀。东风不爱情，浮云与意乖。
巀巀虎丘山，盘盘阖闾坟。坟头阅古迹，剑池三千春。
蛟龙水中藏，白日嘘烟云。图王事已空，万骨成灰尘。
湛卢南入楚，神物焉能驯。不必卖薪女，王气已湮沦。
灵源蔽芾树，庆自神君贻。祠下繁簪弁，来歌祖德诗。
桐乡有遗爱，瓣香日来往。奕世扬清芬，何惭太岳长。
同心曾海岳，握手偶京华。酒狎高阳侣，诗称博士家。
盘冰寒苜蓿，井碧泛甘瓜。独有留欢处，空庭日易斜。
秋催词客赋，晚醉酒人傍。纨扇西风早，絺衣白露凉。
落梅惊玉笛，坠叶响银床。惟有潘郎鬓，飘零感异乡。
一室晤言几，诸郎握麈从。青云看似鹫，紫气识犹龙。
游可期禽庆，归能待邴容。十年怀住岳，不用酒泉封。
梧桐生峄阳，凤凰翔其傍。文章烂五色，喈喈千仞冈。
稻梁非所慕，竹实乃其飧。奈何桐树枝，栖彼鸱与鸢。
晴窗银烛低，流萤度高阁。悄悄深夜寒，萧萧秋叶落。
关河音信稀，沉忧不可释。遥想青莲宫，山空萝月白。
秦女侣萧史，日夕吹参差。崇台骑彩凤，渺渺不可追。
天地以永久，那识人间悲。妾泪不可忍，此生长别离。
昨日开金屋，君恩别处新。难将织锦意，去比浣纱人。
只自怜中妇，谁当念下陈。嫁郎何太早，不敢怨前薪。
今夕是何夕，双星已渡河。人间悲织素，天上怅停梭。
春色帘栊隔，秋风枕席多。恐君疑妾妒，未敢问修蛾。
见说新人好，君心岂旧欢。离愁随月满，信誓近秋寒。
缣素宁堪问，苕华半已残。妆成郎未起，寂寞镜中看。
故剑谁相问，前鱼祇自悲。转因辞宠日，私忆合欢时。
隔牖歌桃叶，因风泣柳枝。啼痕还自掩，羞遣侍儿知。
太行秋色老，步屧一探奇。草白高欢殿，山空王母祠。
飞泉堪倚杖，落日尚挥卮。松外浮云去，幽人意独迟。
村家农事毕，积雨漫成河。白聚野凫净，红垂秋柿多。
年衰仍浪迹，转调是劳歌。一诵鹪鹩赋，归欤向薜萝。
漠漠春天雨，冥冥晚树花。山云迷客路，海燕落人家。
浊酒聊生计，狂歌任岁华。异时怀杜甫，老病滞三巴。
细雨秋山净，寒烟暮野空。龙蟠无浊水，凤宿有孤桐。
世业兵戈后，年光客旅中。云林千古意，寂寞几英雄。
飞旌向何许，深入万松烟。草湿云边径，山昏雨外天。
兴高穷胜迹，政美见丰年。谁识君侯意，临风一慨然。
旧衲灯前补，天寒霜满庭。不眠中夜偈，早起半函经。
慧力刬诸障，禅心通百灵。腊同祗树老，春雨又青青。
清标怜水部，南去意何穷。树色分淮甸，河流见禹功。
乱帆春草外，古堞暮云中。感慨登台处，萧萧起大风。
仙郎宠命新，向晓发征轮。去路梁园雪，归期燕谷春。
王孙瞻绛节，候吏走黄尘。想过仲宣宅，还怜作赋人。
纤指亲能授，微诚得暂通。小窗勤夜祀，盆水靧馀红。
径静人稀后，非花非雾中。偶然成映带，儿意逆相同。
宓也归何处，营魂不可招。只疑天地阔，竟作死生遥。
苦海风涛壮，炎方罔两骄。伤心卧佛寺，秋雨自兰苕。
青藜步柳阴，已识西津路。白衣歌水涯，不上西津渡。
不复人间想，新成月里篇。声疑隔霄汉，人似挟飞仙。
艳曲琼楼借，芳心玉指传。应知天上谱，元异李龟年。
一雨澄秋霭，溪空月似霜。不知何地草，吹作夜来香。
有说空神怪，无人辨显藏。分明风露里，灵气满衣裳。
累累多荒冢，谁辨贤与愚。丹心照青史，伟哉真丈夫。
一夜风雷起，溪流处处通。五湖天浩荡，烟水更冥濛。
地远山河静，天空日月移。明心持戒律，禅定是吾师。
双鞬铁裲裆，谁家大健儿。蛇矛丈八盘，上马捷若飞。
腰间大羽箭，竖指百夫力。突如飞天鹞，万鸟戢羽翼。
落日平原西，射雕控飞骑。九种黑山戎，各各相引避。
天生健男子，何须多结伴。独身取月支，降卒三十万。
男儿好横行，横行自身乐。那见摩天鹞，结伴寻鸟雀。
女子爱妆束，妆束头上钗。男儿爱妆束，妆束坐下騧。
落落天涯客，春风病未瘳。此生扶药饵，故国梦松楸。
对雨逢寒食，经年拥敝裘。王孙芳草路，何处不堪愁。
欲访高人宅，先为倒屣迎。何如溪上路，空复雪中情。
风雅还千载，云霄近五城。东流与归棹，曲曲大江清。
曲折经营遍，吴船频到门。梅从武丘市，石载洞庭村。
叠壑山蟠足，临流花欲言。相知词赋客，一度记过存。
蜂蝶穿篱扰，虫鱼蚀砌高。闭门沉杏雨，开阁剪松涛。
林叶明红烛，江花酝碧醪。此中堪累月，作记拟东皋。
长镵宜曲柄，随意采春苓。芳草鬓边绿，垂杨沙际青。
溪声流月住，山气出云停。晚火新篁外，看僧学课经。
诸刘称令族，群从复清操。家自驹千里，人皆凤一毛。
文章争左袒，礼乐盛东曹。五世传经术，推公甲第高。
弘略济忠厚，智亦当世务。片辞释国嫌，至谊蔼如故。
相阶属甫陟，奉引蹶而步。何足以蹇人，造物偶其数。
对雨思前事，挥毫忆俊才。诗情同贾至，仙客本天台。
别后坛应冷，春深雁不来。金陵城外路，一日几花开。
北风落榕叶，暮潮送远舟。对酒无多言，情意郁绸缪。
我歌君为醉，莫惜此巨瓯。明发胥江上，江水空悠悠。
乌桕飘红叶，纷纷下碧溪。别离无限恨，诗成不忍题。
有客来何暮，芳尊日欲斜。馔分青竹笋，茗泛绿葱花。
方外参玄契，时中订作家。三更山月起，更与玩清华。
朝来重览镜，白发渐看生。不畏年将老，深忧业未成。
江山随处景，松菊故园情。近喜疏杯酌，抄书得眼明。
出浦望斜月，隔江闻棹歌。家从今日远，愁比昨宵多。
野烧疑烽火，乡心逐逝波。一年惟两日，又向客边过。
朝抱琵琶出，暮抱琵琶还。琵琶声不改，人自老容颜。
蕉绿映纤裳，沉吟对夕阳。妾心无改易，团扇又炎凉。
欲试轩岐学，相将上九天。祖陈枫叶下，席展杏林边。
暂别烧丹灶，来登罨画船。衣冠颁日赐，雨露想承偏。
一里一停帴，摇摇驻青雾。歌长牙扳温，酒响觥筹度。
雪尽露山身，沙平吞水步。涧冷涩春泉，芽香吐枯树。
征途瞻上国，秋尽度聊城。葭露迎船重，萤光带月明。
江山违夙约，诗酒尚虚名。想到茆溪上，翛然笑独醒。
十载瞻韩愿，幽怀此并开。万峰遥映户，片月故临杯。
天地人间世，衣冠白下才。江南连蓟北，莫动子山哀。
结客吾何有，怜君几度过。青云流水去，白眼世人多。
醉后仍呼酒，狂来任独歌。挥毫聊引兴，不换右军鹅。
本无司马赋，渴病亦相随。伏枕谁堪问，酣歌闻尔为。
天清一叶下，日落万山悲。留滞惊秋早，还家未有期。
十年别子面，千里忆子心。子心既已见，慰我一何深。
出门多路岐，行行慎所之。古人千里谬，所差在毫釐。
江风送子来，新月迎子归。风月同自然，吟弄亦奚为。
白露垂珠箔，新蟾上玉钩。那知霄汉上，不为替人愁。
萤火夜不灭，碧纱冷初透。不因风雨声，听尽铜龙漏。
居人日缚束，行人逝飘飖。山栖怜雾夕，水泛悦霞朝。
违俗势靡合，遗名迹自超。愧随衣冠侣，振佩青云霄。
岁晏客来归，车马一何乱。新妆下机笑，白发倚门看。
未俟春林敷，且玩冬花灿。闲居有徽音，倘付云中翰。
俯仰成何事，浮沉寄此身。无家逢寺好，多病见僧亲。
夜久霜欺客，庭空月碍人。西风数相过，不扫化衣尘。
春风自多思，奈与客情违。杨柳频催别，蘼芜不送归。
千山独上马，一曲两沾衣。回首河桥道，迢迢看落晖。
幽期曾不远，策蹇傍溪行。岂亦陈留郡，能寻阮步兵。
鸣琴怡逸兴，浊酒寄浮生。落落南朝客，焉知世上情。
秋光辞我去，还似惜春心。野雀翔空响，寒云到地阴。
不能抒远梦，竟欲罢孤吟。自此山门掩，屐声无近林。
出郭无多路，心空觉地偏。一从抱病后，不敢向人前。
鸲鹆留残石，素馨忆旧田。止应吾与汝，朗咏了残年。
月来静后多，况已刈禾黍。一望西尽头，茫茫不知处。
客从远方来，遗我双明珰。明珰何足贵，惟德在无忘。
德音日已遐，妾心悲且伤。不惜岁华晚，所伤鹙在梁。
我愿君所赠，化为鸳与鸯。朝夕不相离，飞飞绕回塘。
习苦方知乐，居安鲜虑危。烛理既茫昧，穷独将奚为。
释耕待毚兔，亡羊惑多岐。失得焉可必，徒贻达士嗤。
所存在耿介，随寓安厥宜。操持苟不贰，庶以全吾私。
负心非一事，唧唧秋虫嗟。电火驹中影，菖蒲石上花。
三炊人詈玉，四壁我惭家。古筱立寒镜，灯光笑剑华。
春秋纪石鹢，穆子焚尪巫。市井虎蛟恣，山川鱼鹿枯。
絙弦摧柱绝，柔辔引骖敷。数顷南山豆，谁为治秽芜。
春柔草木善，吾意眷松寒。值此芳菲日，空歌道路难。
悠哉黄面士，烟雪历川峦。寄食青龙宅，乐天得所安。
尔肥非义胜，腴外而中枯。窘蠢栌间伏，居然五石瓠。
夏雨过新秋，凄清到枕头。柳条仍带喜，荷叶莫须愁。
世事应无定，吾生自百忧。葛巾亦无恙，空负酒人游。
曙气薰云壑，香风恋草堂。小舟轻一叶，恰好受风光。
仙人此息驾，太极开鸿冥。如何紫盖力，敢与昆崙争。
蔽亏三万里，昼夜移天行。紫气满云汉，可望不可名。
王道荒东汉，山名自太康。玑衡斟北斗，雷雨动西方。
客梦云随鹤，禅心月在床。登瀛三十里，前路满风光。
不必闽天去，吴郎已大都。抚膺双睥睨，抵掌一侏儒。
腰带金嫌阔，头毛药渐扶。唯馀酒间态，念汝貌能无。
寒气转亨嘉，新年感物华。醉看金橘树，坐对紫荆花。
从猎人驰犬，弯弓我射鸦。春光须乐事，一醉是天涯。
先生覃怀来，复向覃怀去。怅望难久留，离魂杳烟树。
芦花秋似雪，掩映钓鱼舟。先世嬉游处，经过泪暗流。
清晨步远庄，桑露湿衣裳。共道眠蚕起，寻枝摘叶忙。
采采入江围，莲船掩夕晖。祇愁风雨恶，不得傍潮归。
砧声起碧空，河里浣花红。照影入秋水，香囊裙带中。
黄蘖种作篱，围绕合欢树。不见合欢时，但见生离苦。
不见金钴拏，火盛柄自爇。裁衣持寄郎，郎温侬亦热。
今夕知何夕，朋簪慰独居。博谁呼得雉，食不叹无鱼。
春逐酒杯转，年同烛跋除。乾坤俱是客，岂必限吾庐。
夏木古城烟，蝉声昼可怜。觞来僧共里，笔授客谈边。
翠盖围山幌，红衣净法筵。从知心不染，于此学逃禅。
落尽秋林叶，千峰掩一关。暗泉闻断壁，寒烧见空山。
可待头垂白，方知身是閒。独怜渔浦月，照我几时还。
东风昨夜到，送喜入城来。仗尔春阳力，千门万户开。
不是逋仙兴，江村晚得诗。身随孤鹤远，心付老梅知。
橘棋留未著，梅酒快先尝。野老心如澹，秋分夜倍凉。
樗栎材虚拱，桑榆景已残。天涯春色远，窗下雨声寒。
独自空玄守，何人问字难。蔷薇花又发，却笑酒杯干。
古人不可见，古月还至今。每因古时月，得见古人心。
月即有圆缺，心非有存没。将心与月比，光明祗如一。
门前两松树，千尺何青青。白云枝间宿，缥缈姿态生。
惊飙来吹拂，复作笙竽声。物情岂有适，偶尔相合并。
须臾遂分散，彼此各无情。因之感世故，超然欲忘形。
十里华川上，年来足胜游。雨花林下寺，风柳驿边楼。
漠漠芙蓉浦，依依杜若洲。平生身外事，未许付浮鸥。
相携偶出郭，纵目路忘赊。山色初晴好，湖波积雨加。
春农浮酒兴，人壮惜年华。世事犹多故，芳辰重叹嗟。
十上书空就，荷衣太识君。倦游谗白雪，多路薄青云。
客况难深语，乡书渐怯闻。还应赋秋兴，或可慰离群。
夜发白沙口，席影江门月。洋洋一峰伦，望望何时接。
男儿亦何事，料理经事业。千载曲江祠，中间可停楫。
日暮河梁畔，归帆趁北风。一毡初就日，双剑旧如虹。
驿路蒹葭外，斋头苜蓿中。飘飘幔亭宴，霞色近人红。
苇籥本伊耆，玉尺传周镐。化与阴阳流，乐由和平造。
郑女若飞鸾，秦宫象蓬岛。此时闻正声，觉淡不觉好。
宝常师古雅，妙达逞妍巧。同奏杨广前，何人蒙绝倒。
月明坐空山，不觉石苔冷。猿啸摇藤萝，乱我松桂影。
云洞更何许，新坪又一村。前林露微月，半岭闻惊猿。
野老不避人，篝灯候茅屋。始笑行路难，百里已三宿。
白岳新游快，青溪旧迹存。乱山冲虎过，奇石象狮蹲。
贾舶环枫社，渔梁护荜门。飞鸿渺天末，消息信乾坤。
荷塘生微风，暑气晚来退。是中颇幽趣，翡翠栖成对。
专城政日清，庭閒对孤鹤。谁云蜀山深，鸣声彻寥廓。
苍崖在天半，茅屋傍溪口。扁舟横钓竿，疑是桐江叟。
官冷名逾重，同推郑广文。范人金在冶，作赋气淩云。
刃试全牛解，星占列宿分。脂车须夙驾，人吏待神君。
马平非叶县，仙令即王乔。好抱阳和去，无忧瘴疠饶。
湘兰秋可佩，桂水晚停桡。坐见双凫起，相期在紫霄。
策马冲炎塞，开衙对瘴沙。无田堪种秫，有县岂栽花。
溪洞虽殊俗，车书本一家。日高惟卧治，蒲挂一鞭斜。
丈夫期报国，不为一微官。愿学莱芜甑，毋忘苜蓿盘。
征徭诸洞急，矿税几家残。无限烹鲜意，循良在静安。
柳子留遗庙，颓垣满野蒿。此行将雨露，亦复继风骚。
墨绶淹丛棘，青云想凤毛。京华重聚首，马骨羡君高。
登高临象郡，匹练望吴门。神气存双剑，平生重片言。
有官空岁月，无力正乾坤。慷慨忧时意，非君孰与论。
青山来此赴，白日欲成阴。已痛故人绝，更伤节士心。
衣冠犹就殓，宗祏不俱沉。洞腹逃禅事，千秋名自今。
廿年常住处，每到意能新。佛与人俱静，厨因客去尘。
出林传梵放，登阁见车辚。弥望平湖气，双龛赞与旻。
莫放渔人入，溪山远作篱。邓冯谁命世，黄绮是吾师。
华发短犹在，荒村春欲迟。寒梅开有日，折寄向南枝。
世绝麟游薮，余同鸠寄巢。畏人藏短发，问信断荒郊。
度日薪如桂，全身藉用茅。归来就灯火，诗卷未容抛。
屣重泥沾齿，风高雨欲沱。刑天方舞戚，蜗角尚称戈。
群计田分耦，谁言海不波。荣期虽有乐，带索未成歌。
近来织畚徒，城市售者希。朝从东皋耕，夕望西岩归。
贫妇业纺绩，灯下成岁衣。但令家温饱，不问我行违。
留连晡时酒，吟咏古人诗。夕阳傍秋菊，采之复采之。
采之欲遗谁，将以赠所思。所思在何许，千古不同时。
四海倘不逢，吾宁独去兹。愿言秉孤贞，勿为时所欺。
唐末缁流空，休公崛然起。卑卑局晚调，兀兀吐玄旨。
冥心师楚圆，苦思叶齐已。禅启天竺诠，画妙应真理。
片言忤大帅，脱身钱塘汜。一钵游岷峨，逍遥入无始。
二月春光媚，八旬弧矢辰。南山招结社，北海任娱宾。
岁月闲中得，风花物外亲。双星辉舞袖，不用守庚申。
阮水流涓涓，高僧三笑前。菩提空是色，檐卜静馀妍。
不悟心悬镜，那知舌生莲。小年何足问，憩意也中边。
善果培根厚，繁枝浥露溥。庭垂阴是杏，阶馥树为兰。
风神通楚畹，韵致映琅玕。淡质英初放，异香向日攒。
一榻嗟容膝，其如雨不堪。人多愁桂玉，天岂漏东南。
逆旅怜同病，余生抱独惭。囊中阿堵物，沽酒向谁酣。
不见故人书，故人情转疏。相看一别后，今已十年馀。
水国寒云渺，山窗夜月虚。可堪秋欲半，落叶遍庭除。
骏骨千金产，名王万里归。风烟辞大漠，云电赴皇畿。
立仗容陪舞，从龙敢假威。此来空地类，苜蓿近郊肥。
春观入西岫，区名意自别。松岚结幽赏，虫鸟弄余悦。
花气韵苍沈，树肤落翠雪。天行无尘染，丘卧自云洁。
心在道不违，未觉万物裂。三爵已余酣，清心写泉月。
相慰华堂下，重逢草野中。涂鸦犹习幼，策马拯涂穷。
恩爱千年定，精诚一刻通。直能呼共老，天壤有移鸿。
内翰同乡客，新知交更深。春从都下别，秋向梦中寻。
图史留东观，词章侍上林。中宵忆颜色，慰我索居心。
坐爱清光好，更深不下楼。不因逢闰月，今夜是中秋。
江静无飞鸟，亭空有落花。主人何所在，沽酒向渔家。
二月金陵道，中丞拥节还。日光摇组甲，春色映江关。
国壮军容整，时平武略閒。坐看龙虎气，长绕凤凰山。
怪尔湖南使，风江晚系舟。遥经十载别，刚得寸时留。
素月明寒浦，苍山隐暮流。水鸥嗟未及，双泛寡离忧。
启閤悬灯坐，霜天夜转幽。居然剡溪兴，何异竹林游。
水落江鸿去，城孤海月流。重逢好相忆，红蓼白门秋。
借问平阳守，泉庄今若何。树稀鸣鸟散，花乱早蜂多。
酒坫封苔藓，渔罾罥薜萝。凄凉世交子，忍泪一相过。
彦士吾宗少，才名逊尔先。胜情酣一石，雄藻洒千篇。
幽谷须腾翼，青云蚤著鞭。无为抱楚璞，沦落怨流年。
腊夜邀明月，衔杯祛暮寒。高谭霏玉屑，胜友傍芝兰。
生意涵枯干，惊飞见羽翰。漏更何必问，徙倚遍雕栏。
生别何草草，死别何悠悠。霜落荆门树，萧然天地秋。
携孥一万里，禄养为亲谋。兹事已不及，钟鼎将奚求。
妇姑平生欢，瓶罍千载羞。蓼莪不忍读，洒泪满山丘。
明月不可负，良宵亦可怜。暮夜无招寻，独行芳涧边。
月色照我背，月影在我前。踏月弄清影，心赏方悠然。
飞舄今何处，遥怜无价珠。月光侵座满，烛影照人孤。
雨过苔犹湿，阶明蚓乱呼。邻家吹玉笛，疑是起姑苏。
衰柳欲依依，晴云敛翠微。数声惊雁过，一叶觉秋归。
愁入新纨扇，凉生旧葛衣。可怜娇燕子，不见拂帘飞。
水静芦花暗，风高羽翰轻。楚云孤影断，汉月几家明。
韵入冰弦怨，书传玉塞情。江城无限思，短笛一声清。
窈窕春风度，宫鞋径草微。棠梨明玉脸，杨柳剪罗衣。
望处巫台似，逢时洛浦非。摇摇环佩去，三两夕阳归。
峡转珠林入，云封石路疑。岩深花未发，春到燕先知。
香篆诸天寂，泉光百道披。性便招隐地，禅榻坐忘归。
半偈庵头别，春风又几年。相逢犹问姓，感旧各茫然。
尔我形容改，江湖梦寐牵。此心倍悲喜，莫怪太留连。
客子欲分袂，离亭恋夕曛。楼台吴泽国，舟楫楚江濆。
树外白云断，城隅绿水分。萍浮千万里，何地更逢君。
锦浪逐兰桡，桃花映画桥。巫山魂欲断，洛水影偏娇。
倚醉斜云髻，临风曳雾绡。当年溱与洧，芍药戏相要。
九十半芳辰，江山淑霭新。文舟交谑女，宝马竞游人。
绿满蘼芜甸，香浮杜若津。欲留桃李色，特与两重春。
淮海同杯酒，吴门此再逢。虞卿忘相贵，贺监有仙踪。
江草看前远，烟山别后重。还期访岳日，招尔祝融峰。
雨后秋光洁，携朋到上方。世情无点染，吾道自清凉。
非为谈经乐，多因寄傲狂。泾流还咫尺，欲共泛沧浪。
吴子近南游，龙江复虎丘。三分形胜地，六代帝王州。
望月晴临峤，听潮夜泛舟。宝珠商女得，灵剑海人求。
去日蘼芜绿，归来菡萏秋。逢宵话奇赏，吾兴亦云浮。
寻幽来古寺，霁色傍禅栖。剑岂双龙隔，门难一凤题。
夕阳高枕外，新月乱帆西。共惜天涯别，何妨醉似泥。
佳树映三台，门墙独尔栽。芳荫他年被，灵根此日培。
雨露自先得，风霜应不摧。岂期柯叶盛，终拟栋梁材。
仙梦辞椒掖，虞歌发绣栊。云深鸾驭远，月冷凤楼空。
弓鼎追先帝，香花委旧宫。千年埋玉处，青鸟下秋风。
怜君鸿鹄志，寄迹广文庭。夜榻琴书冷，春盘苜蓿青。
道尊须振铎，地僻好横经。他日云霄上，还看奋羽翎。
馋灯开夕宴，弱水得奇株。错比三花树，还添五夜珠。
骊光悬似昼，鲛泪到应枯。但莫将如意，酣来击唾壶。
晚舟行不定，欲暮艳阳天。鹦鹉惟司杓，鸬鹚不上船。
鹤憎纤黛柳，鸳死苦心莲。空羡渔家乐，青醪莫问钱。
严寒坐高馆，引望月明初。长铗愁羁客，奚囊走蠹鱼。
鼠欺深夜烛，雁落一行书。醉里于焉对，千林木叶疏。
楼居春去寂，研落火云红。解忆巫山雨，长回洛浦风。
乘牛青陌煖，浇秫绛天空。深坐赓云汉，惊心问碧翁。
慧宇接岩阿，尘镳惜再过。乡书吴雁尽，客泪楚猿多。
钟梵凝青霭，铢衣挂碧萝。那堪弹指后，年鬓已蹉跎。
选胜昔有约，送行曾赋诗。复此握麈尾，不见扬蛾眉。
佳人难再得，逝者叹如斯。君返柳堂上，飞花斜燕随。
何如不相识，哭君情亦悲。今人薄意气，红粉死多时。
惆怅青山暮，荒凉白露滋。信陵今夕泪，曾否似生离。
竹间独立时，凉风自相接。回顾碧池中，蜻蜓踏萍叶。
未出海门国，遥遥见城郭。江风四月寒，衲衣尚嫌薄。
双凫犹暂驻，骢马复同游。入夜城阴静，将春雪意收。
月曾千里共，兴作两宵留。何处吟庄舄，凄风起凤楼。
孤台临断岸，此地昔攀登。擘石沈危浪，盘空缀古藤。
山童横牧笛，溪妇晒鱼罾。极目观溟涨，垂纶愧未能。
拂曙过青山，荒亭杳霭间。十年曾我到，一日岂天悭。
湖面云增阔，崖跟浪打顽。兴亡今古外，凫雁自飞还。
薄醉忤君子，从今却酒卮。自惭曾骂坐，不敢更餔?。
挥手各行役，临风谁赋诗。数逢明月满，方信别多时。
寒雨苦不止，同云满太虚。漓漓花易绽，脉脉岁将除。
烹茗徐添火，扃门懒着书。有怀多昼寐，凄寂欲何如。
雨寒霜气袭，风急昼云垂。岁暮阴阳短，庭空鸟雀饥。
愁来诗未遣，老去鬓先知。奇字无人问，清斋信杖藜。
相见皆如旧，门多君子俦。方塘回绿荫，高阁对青洲。
残雨海潮满，微云溪水流。歌声南浦外，日落采菱舟。
近取诸篱壁，从誇在涧阿。花殷带榭曲，池旷贮天多。
石缝斜穿蔓，茶寮低就柯。移尊无不可，著处有烟萝。
历乱钱含菊，累垂金郁柑。傍松石选拙，移柽径饶南。
尽境还施塌，抛区也著龛。知君经济意，大略见林潭。
病来疏旧友，老至念周亲。五十余中表，存亡凡几人。
回头梨栗日，弹指杖舆身。莫悔前时阔，从今相过频。
见君疑旧识，不必故人书。所念久离别，欣闻近起居。
朋来鸿雁后，雨止菊花初。得问虞山树，寒红三月如。
是物多妨月，桐阴殊不然。长如晨露引，不隔晚凉天。
绿满清虚内，光生幽独边。怀新君亦尔，到在夕阳先。
红叶填松径，清溪绕竹林。西风双鬓老，落日半窗阴。
坏衲偏宜厚，幽居不厌深。竺仙遗偈在，展卷且高吟。
鸟惊午睡浓，起坐林花近。渴思谷口浆，醉唤梁州酝。
海上春常满，人间日易斜。白头浑不老，岁岁阅桃花。
烟雨暗储胥，归人恋弊庐。薄游非所愿，端坐欲何如。
妄拟閒情赋，讹抄定性书。信州有词客，离索正愁予。
共对一尊酒，相将万里程。寒深貂毳竖，风疾马蹄轻。
驿柳依人绿，春星照剑明。敝裘吾亦得，雨雪任纵横。
衡庐古巷中，高驾日相顾。芳草掩空扉，知君断幽步。
残烟北寺钟，暮雨西阊树。携赏邈难期，庶望遗缄素。
逸人挫荣者，浮沈竟阛阓。折姚见玄理，访戴袭奇秘。
既殊紫芝宦，复异鹿门娶。玄德诚可师，毋乃为孝累。
不为痴顽怒，那知气数穷。省躬虽老子，得性自天公。
每见黎民变，难教圣子聪。顾非湖海地，安得有鱼龙。
行年方五十，拜职地官曹。面目尘埃染，心神会计劳。
效忠期犬马，爱国惜脂膏。借问东南客，漕兵卖布袍。
山阁抚孤琴，寥寥几识音。多年留此调，三叹是何心。
杨柳风全细，梧桐月半阴。焚香按旧谱，天籁发清吟。
青编非剩语，糟粕有真腴。鞭策须常力，岁时可忽诸。
心穷千古上，灯继五更初。华国文章在，芸窗肯负儒。
把酒问群芳，何如秋桂香。仙标传兔窟，清影弄蟾光。
叶岂凌霜健，枝因傲雪苍。燕山花五树，同徵白眉郎。
慷慨陈孤愤，仓皇就逐臣。危言难悟主，直道岂谋身。
荆玉原无玷，隋珠别有因。由来失路泣，不向赐环人。
翠叶捲轻烟，素葩乱寒雪。江头杜甫吟，相看斗幽绝。
向惜湘累有，行求越石非。官宁为吾设，事颇与心违。
随遇浮沈足，相知积渐稀。庭阴候吏散，树色晚鸦归。
白发过搔首，青云阻拂衣。淮南小山桂，乡思欲翻飞。
闻道春光好，香车晓出门。风吹杨柳渡，霞照杏花村。
鸟去山逾寂，鱼惊水自浑。谁知情与境，融会两无言。
昨夜秋风至，庭前落叶多。遥怜未归客，相见欲如何。
手折章台柳，眼盼梨园花。春风故相妒，先到阿侯家。
明月流素光，夜坐弹红桑。断弦弹不得，抱诉小秦郎。
昨上九江船，今驾平原车。愁山复愁水，不寄一行书。
细柳垂秦苑，棠梨出汉宫。可怜寒食夜，空自怨春风。
江阁云笼树，溪流水泛花。相逢浣衣女，不敢问谁家。
霜寒阴始凝，剥尽阳来复。因观薪火传，悟此道机熟。
汲井烹露芽，聊餍畸人欲。涤虑荡尘昏，神清光溢目。
薄宦不成名，归来聊藉手。穷通每自悟，得丧复何有。
谁云松柏林，而不生培塿。邈矣岁晚期，微吟思静守。
趺坐拥重衾，静听窗间雪。心清文思深，理会尘情绝。
良璞须善藏，素衣还易涅。坐久觉光生，东轩上寒月。
雨收山气佳，日入川光暝。岸帻倚孤松，飘萧发清兴。
花药纷满畦，桑麻郁成径。西林宿鸟归，前溪渔榜定。
旷望绝人踪，坐爱郊原静。抚景念徂春，思君一觞咏。
学生行春日，阳和处处同。莺啼千嶂外，人醉百花中。
彩服迎官舍，丹书出汉宫。相如辞赋里，深有太平功。
玉局留丹界，琳宫寄碧霞。渐荒陶令菊，难觅邵侯瓜。
雾里三天舄，云中八月槎。椒浆聊一奠，陇树乱栖鸦。
蘧然孤蝶寝，忽到夜台傍。别墅丛青桂，空斋翳白杨。
星沈南极杳，天入大罗长。一尉何须恨，修文正拜郎。
高斋犹菊色，名胜竞过从。月届三秋闰，天令九日重。
云林眠独鹤，星斗堕双龙。怅望桓车骑，遥听远寺钟。
荡漾青丝笮，淹留白接䍦。人歌朝雨后，客醉暮云时。
隔竹觞频送，穿花席屡移。他年怀李白，应赋习家池。
三年才际泰，一旦又遭屯。长恨遗妻妾，孔怀赖弟昆。
有铭聊纪迹，无赋可招魂。不信英雄泪，灵衾试验痕。
怜君方壮岁，一病果难支。仁者何无寿，天乎讵有知。
共欣初展骥，岂料遽骑箕。言笑依然在，凄风搅梦思。
白玉楼为记，翩然去不辞。六旬应念父，七岁忍抛儿。
黄卷生前事，青衫死后遗。幽明从此隔，渺渺竟安之。
功名同颉颃，意气许千秋。愧我贫如洗，怜君病不瘳。
歌残流水调，影散碧云楼。吾党今寥落，交情何处投。
百年俱幻影，修短问谁逃。吾社无牛耳，君家失凤毛。
雄心三十折，苦志半生劳。知己频挥泪，宁堪续楚骚。
共恨哲人逝，千秋事业虚。萧疏空院竹，冷落满床书。
梦断池塘草，魂依广柳车。黄昏风雨夜，独坐几欷歔。
天上庚星暗，脩文夺隽才。荆花欣共茂，蕙草恨先摧。
剑掩流虹色，珠埋长夜台。临风歌薤露，瑟瑟助馀哀。
谶应龙蛇梦，年来失郑玄。遗琴悲响绝，剩笔羡如椽。
易箦应怜尔，抚膺叩彼天。图书收入箧，不上孝廉船。
百年嗟局舛，三径且徘徊。修竹时披拂，浮云任去来。
衰颜凭药裹，蜡屐破莓苔。我本忘机者，轻鸥莫浪猜。
捲帘怜雪色，此日忆袁安。篱菊疏还媚，长松拙更寒。
凌空孤塔迥，刺眼万峰攒。何得求羊侣，相将把袂看。
暖雪晨妆散，薰风晓露珠。莫言幽落久，心已在冰壶。
人境苦尘俗，高居山水区。轩楹出岑蔚，窗户凌清虚。
左挹群木华，右眄云烟舒。日夕有佳趣，萧爽真吾庐。
白草带坰墟，閒堂是隐居。饮醇无所事，读易到斑如。
山色高秋后，鸦声落照馀。南中开石室，他日有藏书。
夜进盆池水，纤鳞吐絮忙。闭关闻雀语，问耀报时荒。
破戒吟难稳，祛烦老且狂。定知沙坞上，枳柚乱垂黄。
青青河畔草，迟迟万里道。道远苦多岐，感忆心已懤。
驱马齧霜荄，结筏泛黄潦。狼居誓必封，龙堆期一扫。
马牛风不及，谁为寄安好。幸抑金玉怀，飞鬒蓬花早。
所思如明月，一望一回圆。美人瑶海上，岁晏抱悁悁。
所思如威凤，九苞昔来仪。嶰阳秋实少，千仞恐长饥。
道远徒病涉，世远无遗风。不见鲁宣父，悠悠怀梦中。
去住何无定，朝西莫复东。姓名轻草木，客貌熟儿童。
安得寻陶令，相携访远公。秫香新藕白，笑咏虎溪风。
虚堂村落里，环堵任萧然。细草连阶石，香茶煮涧泉。
青山朝过雨，绿树晚含烟。日用无馀事，工夫付简编。
寂寞虚堂里，琴书共晏然。饥炊野田粟，渴饮石溪泉。
清淡四檐月，氤氲半篆烟。圣贤名教外，细玩杜陵编。
浓酒三杯后，颓然卧石岩。清风生野树，绿水满寒潭。
素履心无外，豪吟意正酣。是非毋自质，付与世人谈。
笃志宜师古，深功贵自今。弄丸元是熟，添火戒非钦。
历历圣贤对，昭昭上帝临。老怀何所祷，细写雪窗吟。
阔达谋吴策，几微保汉心。才输公瑾捷，道契武侯深。
夏口帆初上，龟山庙至今。灵风吹赤壁，城北雨沉沉。
博识虫鱼晰，闲吟花草工。长康三绝擅，东野一身穷。
老我离思外，慈亲望眼中。荣名真不朽，云树隔还东。
县小浑成市，山多半入云。空江烟雨里，何处问桐君。
台敞元无暑，翛然万虑捐。月沾衣带冷，花促酒杯乾。
意气悲歌里，风云指顾前。夜深迷去径，独为主人贤。
自得江山性，从渠白发长。室虚凝月色，波定见天光。
杖屦逢人少，茅茨与世忘。床头书卷在，简点到归藏。
烟树云盘绿，官程马足分。阳山偏向日，越水易生云。
远海盐征竭，清时国计殷。驰情多别后，对月每思君。
三载结尘缨，看云白发生。春风仙棹远，昼日锦衣明。
飞鹤迎亲寿，慈乌致子情。承欢须秉烛，候吏立湓城。
秣马退朝时，东城出饯迟。分襟乡语细，看剑祖杯迟。
外厩增云锦，穷才罢茧丝。委蛇堂食后，花鸟乱催诗。
久阔头将白，相逢眼倍青。蘋风清夕舫，桂月满秋汀。
好句输先得，深杯不放停。江湖怜此会，乡旧正晨星。
五马春城外，东风草色新。寇君还借郡，召父旧亲民。
皂盖云霄过，青山廨宇邻。不须伤远别，江汉有通津。
碧嶂秀重重，岧荛逼华嵩。雨淙孤壑应，云壁小蹊通。
呼酒三村社，藏书一亩宫。山深人不见，花鸟领春风。
握手情何限，论交意独真。同为羁旅客，总是宦游人。
愧我貂裘敝，如君虎帐新。况兼能御李，伫看靖妖氛。
夕云郁峥嵘，颓阳入西丘。返景漏林端，明我屋上楼。
静久得玄理，源澄复何求。永怀邹阳子，聊以抒我忧。
十载劳经营，得卜寒泉麓。虽乏囊中资，幸安一茅屋。
桃李君自花，风月吾人独。侨居非素心，言归事耕读。
我居清溪曲，绕屋罗青山。白云自来往，脩竹无柴关。
翘企古人躅，逸驾容追攀。悠然一瓢饮，不知有尘寰。
莫春春服成，嬉游吾所爱。至哉浴沂心，斯言不下带。
浩荡六合间，彻视宁有碍。何事千载馀，兹境稀能会。
夙昔闻太华，耸拔何其尊。未遑游汗漫，流传少陵君。
群峰无远近，环立皆儿孙。何当脱尘鞅，胜览跻青云。
樗散竟奚为，无禽怜旧井。夙志成蹉跎，星流百年景。
俯仰起遐思，空嗟圣途永。闭关事微阳，残魂此其幸。
良会不可值，我行何所之。疾如临老别，愁问隔年期。
霜落开帆重，天寒去雁迟。殷勤驿楼月，得似汉京时。
江流澎湃处，一曲是官衙。小邑城三里，荒垣市几家。
斗湖曾载月，浪柳也吹花。局蹐真如茧，能禁念若耶。
且莫听啼魂，烟岚路亦昏。山连内史宅，水到贺公门。
晓月兰桡市，春风黛绿村。个年题壁处，霜洗旧苔痕。
出处有分付，将非人所能。君看飞鸟辈，谁不顾高腾。
放意三杯酒，留情半夜灯。韦丹非俗吏，灵澈自高僧。
两君天下士，与我一乡人。轰耳才名重，论心臭味真。
雌雄惊剑合，慷慨觉情亲。咫尺联青琐，何劳叹积薪。
对雨临棋局，终朝兴未阑。溃围尝蹈险，取势每由宽。
动静怀张说，从容忆谢安。须令强敌灭，赌胜任为欢。
万里江如练，归舟正及春。未堪多病者，犹是壮年身。
白下趋庭便，黄岩讲道频。重来应有日，知不负昌辰。
石头劳夙约，京口上扁舟。夜雪空乘兴，春江不可留。
蒜山沉浪阁，瓜渚宿风鸥。偶尔成孤赏，非关学子猷。
所思何必远，挟卷过西邻。相见亦无为，自然不厌频。
犬迎遥识面，雪下尽随身。此日倍萧飒，烧泉意甚真。
两地无千里，谁能忆旧游。李邕归北海，徐稚卧南州。
月出微云敛，风来宿雨收。羡君双足健，独上水西楼。
危亭带近郭，虚窗纳群峰。蛇涎滑劲竹，龙骨蜕怪松。
东山想谢傅，历下传李邕。起我怀古兴，凭高豁心胸。
濛濛细雨集，洗涤此幽林。虚馆绝尘想，缅然怀同音。
绿草巳盈砌，芳醑聊自斟。欲往限南北，褰裳畏泥深。
人生岂有涯，欢会当及今。无由写耿抱，抚事独沉吟。
吾宗有贤秀，迢递自衡来。远道兼程发，孤舟隔岁回。
江潭双目送，春渚乱云开。我亦思先德，无由扫绿苔。
君有经纶志，今为廊庙材。风烟镇山在，竹树野堂开。
隐几浮苍霭，携书映紫苔。蹊涂茅塞久，烦与辟蒿莱。
随处自丘园，无心计子孙。江清平见寺，山小远连村。
野况家常饭，真情故旧尊。兴来唯嗜酒，意到已忘言。
春风吹桃花，游子未还家。洞口桃花片，多人未曾见。
放船春水漫，系缆柳条青。去去江村近，风吹鱼网腥。
兰桡回白鸟，青草破塘湾。醉怯新罗薄，春山带雨看。
入秋残暑退，向晚病心清。露叶和萤坠，风条杂鹳鸣。
最甘蔬饭洁，渐怯葛衣轻。坐听西楼角，呜呜向月明。
白发烟江戍，丹心日月悬。安危付童仆，骨肉限山川。
有恨思填海，无言可问天。萧条愁病里，况复值穷年。
缺月古城东，相送出兰渚。游鱼时避去，宿鸟忽空举。
顿忘离别情，孤舟同笑语。今日掌中杯，明朝蓬上雨。
为恋平原酒，沙头复此筵。阁犹看蛱蝶，月自斗婵娟。
去住牵舟后，江湖把袂前。斯须还共立，赢得故人怜。
一身匏不系，闻尔遂跻攀。杖屦麻源上，风云阁皂间。
兴公传丽赋，康乐爱名山。莫似登缑氏，空能七日还。
银塘摇锦浪，泛泛木兰堂。酾酒鱼皆醉，听歌鸟亦狂。
荔浓迎巧笑，莲艳妒新妆。夏日长如岁，沿洄乐未央。
爱月愿长满，披云复共娱。光翻祇树静，影傍塔轮孤。
入座悬灯暗，穿林宿鸟呼。圆辉殊未灭，讵假法尼珠。
禅室信清幽，仙郎道气优。芳樽宜永夜，高论集名流。
月色松窗入，香烟桂席浮。阶苔初过雪，庭菊尚含秋。
灯下听千偈，杯中缓百忧。用持平等法，方待醉歌酬。
落月曙窗虚，幽人好静居。官无公务扰，意与世情疏。
出户霜涂屋，垂帏草上除。同声虽可悦，异舍欲何如。
宛转随高阜，青葱结茂林。团云低盖影，挟雨送涛音。
节抱风霜苦，根盘岁月深。亦知弘㬌意，山阁助清吟。
坊开裴野锦，花发董林株。望欲迷琼苑，栽宜近白榆。
微风舒露脸，小雨湿烟须。春意枝头闹，从教醉玉壶。
岩壑同栖处，风霜独秀时。暗飘灵隐粟，高擢广寒姿。
露气侵衣袂，天香扑酒卮。桂丛吾自密，不负小山期。
碧沼渟寒玉，红蕖映绿波。妆凝朝日丽，香逐晚风多。
游戏金鳞出，飞扬翠羽过。纳凉依水榭，还续采莲歌。
诛茅疏野径，种菊拟山家。秀擢三秋干，奇分五色葩。
凌霜留晚节，殿岁夺春华。为道餐英好，东篱兴独赊。
分得元都种，依然玉洞春。逶迤成曲径，烂漫及芳辰。
锦叠溪边浪，红销雨后尘。武陵差可拟，吾岂避秦人。
此地亦巴丘，将军岂昔游。风吹大树老，坟对古坛幽。
庙祀存邦典，时艰惜勇谋。小乔殊凛烈，爽气共横秋。
池上多萱草，雨馀纷好华。乱榛扶易直，轻燕掠微斜。
爱欲移当背，忧宜摘送茶。苕华比颜色，同向国风誇。
名轩何以清，惟有梅与竹。梅清清且白，竹清清更绿。
雪蕊破清洒，霜操挺清肃。至哉双友清，格韵真寒玉。
伊谁与之友，相对淡无欲。清心仁智翁，妙趣於中足。
傍砌苔痕翠，栖梁燕语高。湿云笼醉杏，细雨洗新桃。
人只春衣冷，心摇午梦劳。情丝飘似絮，慵倒玉壶醪。
一樽开首夏，独对落花飞。幽僻还闻鸟，清和未换衣。
绿帏槐影合，香饭药苗肥。尽日柴关启，蚕家过客稀。
乘舟竟绵泽，弭楫次齐关。默听喧春鸟，晴看叠暮山。
曲洲饶秀树，别渚聚芳菅。他乡时已茂，游人殊未还。
三稔别知己，一言殊未申。谁谓同京邑，犹复阻风神。
松云含夙露，花日映游尘。西曹有嘉树，怅隔南宫春。
崇朝署字罢，退食坐园庐。春草阶下歇，夏花树底疏。
推窗玩幽鸟，汲水灌嘉蔬。即此为邦处，亦似北山居。
共向青门饯，谁为棠枤歌。与君零落后，仍苦别离多。
鸿雁分歧路，风波溯曲河。传诗惠连日，莫不寄羊何。
一倚层楼上，风烟自曲阿。山晴俱入牖，月湿迥临河。
散帙流萤落，吟秋早雁过。无端见乡树，却忆别年多。
千里共明月，六合生清风。悬知故人意，长在相思中。
天阔雁难到，海遥舟可通。当年凤台路，樽酒别情浓。
宇宙自风月，千年犹一心。典型尊道统，翰墨照儒林。
芹泮香生席，薇垣月满襟。将归滦水上，堂构表登临。
瑶草迷行径，丹台近赤城。山川遥在望，鸡犬不闻声。
谷静松花落，桥横涧水鸣。云间双鹤下，疑听紫鸾笙。
尊酒三山别，双凫五岭过。和风吹客袂，啼鸟杂离歌。
雨洗炎方树，霜清瘴海波。宦游知独好，春色向南多。
题柱才名旧，还官别意新。柳花低扑酒，山翠远迎人。
去马嘶芳草，娇莺惜晚春。秣陵千里外，飞梦更相亲。
咫尺东林寺，栏干不厌凭。万山回卓锡，一水护传灯。
梵室偕龙树，经坛接惠能。上方钟磬发，晚傍白云登。
南州来赋客，北苑问高僧。佛土穷三界，人天度七陵。
孤云晨拓钵，大雪夜传灯。便欲逃禅去，风幡證惠能。
细雨过山家，晴天漾晚霞。残流咽幽涧，新绿上青莎。
翠浴枝头鸟，红飘叶底花。樵歌洞口发，归骑夕阳斜。
黄阁主和议，紫岩志恢复。听之真可人，谁有孔明腹。
曲端既已诛，武穆见忤触。试使当筵舞，再蒙宣和辱。
妾是汉家女，出塞本无期。淡妆亦宫样，谁知妒娥眉。
贵赂不贵尽，杀之竟何追。以兹增愤激，誓死报恩私。
多生父子缘，一念恩情重。为是顾非熊，还应入熊梦。
静观万物理，澄心坐南轩。落英已满地，新蔬复盈园。
夜庭来明月，晓屋未炊烟。轮蹄寡来往，简编复穷研。
君子能固穷，吾遵宣父言。请看七十子，谁如回宪贤。
伯牙古贤士，高情寄孤琴。子期匪常流，听之乃知音。
寥寥千载下，斯人安可寻。浊醪谁与共，偶尔成独斟。
夷齐去云久，清风良足钦。我今知所归，安此固穷心。
百步见秋毫，自昔称离娄。未能若斯人，夙志那得酬。
酬志岂在目，心明万物周。万物各有托，贫穷复何忧。
黔娄没已久，举世无与俦。九原如可作，吾心安所求。
中心嗜编简，外物非所干。家贫欣有子，身轻喜无官。
咏彼伐檀什，不能安素餐。所以辞禄归，甘此饥与寒。
仁义存我心，长有好容颜。富贵如浮云，悠悠讵相关。
人间利名场，纷纷如转蓬。卓哉张仲蔚，身窘文则工。
闭户绝交往，相知独刘龚。清谈夜忘寐，志意欣与同。
道腴有深味，何暇论穷通。坚此平生好，旦夕期相从。
昔闻徐孺子，高风擅南州。岂无倜傥士，邈焉无前俦。
所以陈蕃榻，不肯下凡流。当时有高识，深为苍生忧。
亦欲回狂澜，斯志竟难酬。吾生千载后，徒兹慕前脩。
王母居琼台，灵丹注童颜。种桃瑶池曲，结实三千年。
朝游蓬莱岛，暮住昆崙山。方朔今安在，谁从问斯言。
执契静三边，阴符秘莫宣。君能参活句，尽属圯桥传。
剑戟何森森，坐隐巢居子。君家武库中，有戈何可止。
不策卢敖杖，那张宗测图。神功攒五岳，且作小山呼。
澧浦长怀楚，桃源不事秦。谁知钓鳌手，榆曲阜收纶。
边烽巳宁晏，烟水澹氤氲。朝来鹅鹳阵，冲破宿潭云。
夺取燕支山，收得嫏嬛记。一似蕊珠宫，一似汾阳第。
借箸张文成，投壶祭征虏。悠悠枕曲徒，不上莲花府。
手佩黄金印，身藏白玉壶。请看麟阁画，有此璧人无。
散木无文章，中林有先伐。连蜷而离奇，仙槎与禅筏。
随雁过南岳，冲鸥下洞庭。何如不出户，手把离骚经。
令德天孙降，徽音泽国倾。将雏威凤列，奕世石麟生。
象服恩方渥，鱼轩罢可惊。归来李令伯，江树正秋声。
松厅俨台署，肃肃秋霜寒。送君万里道，雕鹗上云端。
纪纲贵扶植，名节由艰难。相思海月明，惜无双羽翰。
送客都门道，落花逢暮春。还持鬼谷术，归隐海东滨。
流水溪头屋，白云松下身。他年应辟荐，来访赤城人。
莲自濂溪后，先生独爱之。画船频载酒，彩笔每题诗。
佳色看偏好，幽香嗅更宜。个中有真趣，浮世几人知。
青云曾及第，绿野更开堂。南北三千里，勤劳四十霜。
容台周礼乐，史局汉文章。寂寞龙峰下，春风桂子香。
孤鸟上鱼梁，行人雨湿装。两行堤柳翠，一片野云黄。
问路从渔父，沿河到普庄。故人冠亦白，相见各神伤。
献策登高第，分符得要津。鹿岩连郡郭，滹水亘城闉。
父老咸称喜，桑麻总待春。凭谁传循吏，太史是姻亲。
策马秦川道，春光欲半时。暖风迎旆发，甘雨向车随。
宦业唐师度，才名汉不疑。烦君寻旧迹，一慰故人私。
游子欲何之，乡园向海涯。百年炊臼梦，一寸倚门私。
赐告恩何重，还朝驾莫迟。木天常职在，应不负幽期。
战伐馀骸骨，勋庸有汗青。赐祠昭壮节，列爵重新宁。
雨露杉松茂，春秋黍稷馨。敬承孙子事，应慰在天灵。
案牍劳终日，何如此职清。坐谈惟往圣，环立有书生。
棘院频抽句，贤关久擅名。尽心期报国，端不负生平。
芸阁藏诗谱，忘言对项斯。竹阴环短榻，况复月明时。
紫陌居相亚，玄亭路不遥。携琴斜照落，击筑断虹飘。
逸兴舒河朔，离心怯灞桥。?成千日醉，徒御发深宵。
暮雀归林尽，寒貂拥雪来。捲帘如却月，连骑似探梅。
润重沾银管，花轻堕玉杯。更饶今夕兴，差胜剡溪回。
古人重改过，既改人莫尤。今人幸有过，欲改终无由。
宿鸟依茂林，众恶归下流。物理尚如此，况彼恩与雠。
卓哉老司空，孤唱发群讴。矢心永自砺，肯作门墙羞。
先生名进士，五马刺循阳。守己一廉足，好修千里扬。
清谣多秀麦，遗爱在甘棠。款酬芳陌酒，江天路杳茫。
高僧一挥锡，觱沸自然流。怪得谈经处，能令石点头。
曾饮桂山茶，未登桂山路。芒鞋白苧衣，相约游山去。
出郭方知雾，登舟始辨风。水生虾眼赤，霞过雁翎红。
浣渚喧游女，芦洲息钓翁。人家苍翠里，鲜艳一枝枫。
陵谷千年变，川原未可分。长湖百里水，中有楚王坟。
舟居翻爱步，三里傍江斜。山雨犹藏树，溪风忽聚花。
穿云闲拣石，折柳坐书沙。望望夭桃色，层城一片霞。
春雨空花散，秋霜硕果低。牵枝出纤素，隔叶卷柔荑。
指竖禅师悟，拳开法嗣迷。疑将洒甘露，似欲揽伽梨。
色现黄金界，香分肉麝脐。愿从灵运后，接引證菩提。
浦口馀春水，舟前换夏云。黄骊低度曲，绿蚁易成醺。
去鼓桥门箧，行谈虎观文。晓鞍宫月引，宵枕禁钟闻。
纨扇窥裁雪，虞弦听奏薰。但教逢得意，宁复叹离群。
老怀常耿耿，岁暮一行书。寒日孤城短，山堂独夜虚。
病多忧到骨，吟苦泪盈裾。只恐梅花笑，相逢齿发疏。
魏侯秉清心，有若五弦琴。能谐太古调，中含至和音。
一弹别鹤舞，再弹离鸾吟。自可赓白雪，何烦铸黄金。
寥寥师旷耳，悠悠虞舜心。庙堂歌南风，为洗吴哇淫。
有客停骖日，重城共一登。晴烟开北渚，春色上西陵。
中论怀徐干，高风识李膺。蓟门芳草路，千里兴堪乘。
帝里论文夜，从来哲匠能。月邀金谷酒，人对玉壶冰。
楚调谁相和，吴歌思不胜。多情有徐干，何计挽陈登。
昼锦怀湘浦，春帆下竟陵。凉秋听过雁，望断白云层。
我来君又去，同是宦游人。别处初逢雪，还家始见春。
杯倾故国酒，衣拂异乡尘。却叹离居者，依依孰可亲。
别后犹飘泊，春来倍叹嗟。花开今日少，人忆故园赊。
细雨连山暝，清溪入郭斜。慈闱在何处，欲望暮云遮。
鼓角动春城，噰噰旅雁鸣。上林花送影，边地雨连声。
万里还家国，千行结弟兄。晋阳今夜客，闻尔独伤情。
悲风号旷野，漠漠独行时。远雾搀村乱，残冰界路疑。
马蹄僵凿落，雁羽涩差池。得就邻翁饮，深杯定不辞。
忆别如今日，风霜岁五除。乱云长短梦，断雁有无书。
江暖渔杨子，原荒猎孟诸。相看衣带隔，独立野踌蹰。
华省归常晚，明灯坐不迟。雨凉新草径，风静落花枝。
物论中朝在，文章故老贻。西园叨胜引，清夜可无诗。
白头据盘石，长竿弄烟水。为问梦中怨，孰与溪鱼美。
野仙临玉笥，引袖拂天星。侍立双童小，看山只眼明。
洞云含雨润，鹤梦带烟醒。自叹罗浮客，春杯溢四溟。
举举扶胥子，云楼日几层。野人回碧眼，赤子问青灯。
山尽天无碍，春归梦有凭。冥鸿看杳杳，遮莫顾虞罾。
暝色下庭阴，移觞傍竹林。别离不在远，去住总关心。
久客乡园梦，怀人落日吟。共怜他夜月，尊酒不同斟。
野树苍烟断，人閒月影清。山空松子落，淅沥度秋声。
天际秋云薄，床前明月光。无由一化羽，回立白苍苍。
峥嵘双阙迥，缥缈宦情微。扫榻春深巷，扶筇日掩扉。
江湖犹汗漫，琴酒亦清徽。往事看炎雪，浮云澹客衣。
落日陟高原，台城秋树存。客劳湖影静，佛古塔光尊。
山宕僧能睡，竹深鸟不言。空虚皈片石，把臂欲探论。
上谷郁英蔚，灏气涵渊穆。峭石逼嶙峋，孤烟浮大陆。
冠笏玉阶升，簪珥金瓯卜。红药雾霏霏，瑶草风谡谡。
霄汉翔凤鸾，霜雨凌鸿鹜。倚徙钟簴间，苍莽崧衡矗。
王眷勤三接，儒流见一真。维申柔且直，于尹学焉臣。
玉弦当调化，金城要得人。行看司马相，端委静边尘。
春山送行子，春草惜离觞。不尽孤云意，徘徊古道傍。
望望荆门晓，悠悠郢树苍。此中满高咏，迟尔寄江乡。
迢遥巫山阳，曾伫神女节。君今过此地，坐见綵云灭。
葳蕤瑶草芳，窈窕翠华结。为我一致之，沉念紫烟别。
君作楚乡客，我为吴会吟。别离在造次，杯酒更相斟。
鸟逝清泥浦，猿啼白石林。感兹无限意，引领各沾巾。
衰老常多病，那堪送客行。且将京国酒，聊慰故乡情。
泸水秋容净，梅关雪色清。惠阳施教日，帐下尽群英。
闻尔淹京国，将书达故园。式微聊永叹，长忆只空言。
落木兼乡泪，飞花共旅䰟。可能怀笔札，更向五侯门。
际晚帆投岸，苍苍暮霭平。别愁当月满，乡梦趁潮生。
牛渚今宵客，鸠兹明日程。渐欣江路少，得近故山行。
明媚如怀玉，奇姿自托幽。白虹深不见，绿水折空流。
方珏清沙遍，纵横气色浮。类圭才有角，写月让成钩。
久处沉潜贵，希当特达收。滔滔在何许，揭厉愿从游。
柿晚红含火，梨秋脆得霜。谁期陵树果，犹有旧臣尝。
休种江头柳，长条空自妍。春来郎别妾，不系木兰船。
楚山十日雨，高涨落江湖。捲雾游龙去，粘天白鸟呼。
汉水经秦塞，飞流落九天。腾波如虎眼，愁杀上江船。
悽断羊公石，多年卧草莱。今人不堕泪，古字日生苔。
人子勤於孝，无时志不存。夜来安寝息，早起问寒暄。
奉水微微洒，恭提帚与箕。室堂须净扫，几案亦轻麾。
洙泗三千众，何人得正传。省身有曾子，克己独颜渊。
进退须恭敬，时时勿敢轻。先生趋拱立，长者后徐行。
孔子生东鲁，斯文实在兹。六经垂训法，万世共宗师。
敬谨曾参氏，临深履薄如。平生传圣训，要具孝经书。
泛观事物间，是理真卓卓。无一非吾事，要在博所学。
病里登高意，村边社树苍。有欢开酒禁，无力控诗狂。
老鬓花簪丑，秋襟水照凉。如何丁明府，不肯共重阳。
南园虚夜月，风景罢登临。巩洛成陈迹，青齐入苦吟。
升沉凋壮节，匡济负初心。薄宦容身得，宁辞雪满簪。
南园虚夜月，风景罢登临。巩洛成尘迹，青齐入苦吟。
升沈凋壮节，匡济负初心。薄宦容身得，宁辞雪满簪。
坐惜芳菲晚，何人到野中。相邀一尊酒，来对百花丛。
翡翠鸣春日，游丝堕碧空。谁知艳阳节，烂醉与君同。
西郭栖迟地，春风亦可怜。落花寒食雨，高柳夕阳天。
岸帻行林侧，移樽坐水边。啼莺如有意，数傍舞衣前。
烟树孤城外，风花野水滨。群鸥不避客，双燕亦留人。
况值清明后，酣歌烂熳春。相看三月暮，过我勿言频。
嗜静山中寺，藏修此度年。白云千嶂里，清夜一灯悬。
书卷留孤客，盘飧傍老禅。何时骑马至，访尔古松边。
山水匝秋城，君行思已清。道逢迎吏拜，田杂戍人耕。
地远知边信，家贫称县名。应携一琴去，相和长官鸣。
逐客同征雁，翩翩出塞垣。誇胡曾断臂，哭汉不归魂。
别久见如梦，相看无一言。龙精千尺雪，持照昔人心。
三秋为汉使，万里度云霄。月下传砧急，风高拥节遥。
浮烟收野市，宿雨断江桥。一梦清如水，悠悠见圣朝。
山水绝人境，楼台逼广寒。且携修月斧，更整切云冠。
桂树笼虚阙，银河澜浅澜。游仙别有路，指点问星官。
若为乘夜渡，贪涉此山川。水自三湘合，云知七泽连。
蛩声暗秋色，雁语杂寒烟。莫问黄陵庙，门前断客船。
下帷巾栉废，人日病匡床。逆旅春难到，山城日自长。
问年寻旧历，裹药制新囊。却怪梅花讯，无端发路旁。
征君家陋巷，缃素对匡床。门外半城月，邻家几树霜。
剑留寒卧壁，竹影瘦过墙。不以贫为累，高歌自慨慷。
宝剑曾留此，千年尚有名。星辰片云识，风雨半江生。
炼想古人迹，功知烈士成。张华在当路，宁使久延平。
门外无游女，匡床祇自怜。家园逢上巳，客路类前年。
风雨花枝上，山川笠子边。因怀京洛士，谁送水衡钱。
闭门寒满榻，长铗共萧然。数口客千里，一家人两天。
岁华流水上，心事暮钟前。谁谓春风近，三更是隔年。
灵絺华阳并，松杉远世氛。药多前代草，香是隔山云。
花气惟春识，书声只鹤闻。传经君独往，弟子候河汾。
乡中曾未识，济上忽相亲。旧有通家好，俱为远路人。
雁声连永夜，柳色送残春。料尔南还日，荷花照眼新。
今夕非凡夕，璚楼影尚弥。才经一日隔，未觉半分亏。
再索新篘酒，还赓昨赋诗。举杯邀对酌，真足畅幽期。
寻常重九日，难得菊花开。今岁困添闰，孤芳亦借魁。
翠裘云掩冉，鹤羽雪毰毸。三嗅秋香立，吟哦待酒来。
天上青云迥，湖边白屋贫。不嫌栖此地，何幸接芳邻。
草阁频邀月，萝衣岂负春。吾兄读书处，还有问奇人。
共是河阳吏，君先捧檄行。几人随粉署，数月得黄生。
念此别离远，其如鄙吝萌。重逢在何日，奏最入燕城。
元子威名重，奇章礼数宽。参军能喜怒，书记尚平安。
北极由来远，东风分外寒。好花零落尽，醒眼不堪看。
荔枝今已过，何事欲南游。雨落百城暗，寒生六月秋。
世宁多赵尉，秦尚有穰侯。客子幸无恙，归来看蒯缑。
超然台上客，九月客燕台。白玉何为者，黄金道可哀。
风尘沧海尽，烟树穆陵开。为约今归去，明年还更来。
为见宣和笔，因怀子美诗。英雄今属汝，神骏想当时。
枯树风霜饱，平原雉兔肥。画中犹矫顾，不肯立垂枝。
固知神女子，天上滑稽人。赚得君王梦，更留异代身。
山花随作侍，萝月未生嗔。肃默瞻祠去，云帡或有辚。
传闻汉帝怒，遣将靖边氛。安得从俘虏，南随霍冠军。
冰雪凋蝉鬓，风沙涴绮裳。愁容无复理，不为学新妆。
泪作冰霜结，愁添塞草翻。断肠那假寐，有寐是归魂。
自向金微去，几度阅黄河。妾心将妾泪，点点逐东波。
愿作随阳鸟，秋风一度翔。无恩承汉宠，祇忆见君王。
江妃新庙下，队伍耀弓刀。半载别离远，一官巡警劳。
峰头挂星汉，关口吸云涛。见面即分手，舟行月满篙。
千秋此夹谷，驻马意徘徊。苍岭锋争向，青天线划开。
人疑悬索度，水忆建瓶来。回首兵车地，虚生命世才。
我已因官累，尔何又爱官。街前骑马者，轰烈万人看。
了不知名姓，偶遇长安市。片语忽相投，欢然结生死。
病入宜甘菊，栏荒种药苗。傍花曾酌酒，采玉泛明瓯。
三径斋前梦，群芳雨后秋。故丛如未发，留得落英不。
露引藤须蔓，云分叶掌垂。碧光流小簟，寒色上疏篱。
得月偏宜晚，开花不厌迟。赤乌飞满屋，巾服未曾知。
露重怜今夕，秋深试薄寒。溪声乱篱落，月色动柴关。
菊密欲藏径，花娇故傍栏。相看疑梦寐，秉烛问更阑。
翘翘青梧枝，列列陈凤实。众羽何噈噈，而不食其实。
枯萼冒秋阴，淅沥日委地。啖彼林端禽，败桃生蠹柿。
骑马雪中去，仙家醉不还。何时菊酒熟，重得访金丹。
寻仙白龙洞，坐我苍玉屏。归来醉恍惚，记得参同经。
闻君旧隐处，正傍太湖滨。课树收柑子，浇松养茯神。
秪缘身病累，转觉道情真。何日重开径，求羊卜尔邻。
高卧山围屋，幽吟竹绕町。斗鸡新续句，相鹤旧传经。
一鸟波间白，千峰雨后青。相怜少同病，怪尔室常扃。
仄径不容车，迢迢奉板舆。思玄隐几处，入直倚门初。
夜户蛩螀满，秋墙薜荔疏。自怜趋禄养，时复忆吾庐。
甲第连云起，一枝吾自安。箧中鹪鹩赋，壁上鵔鸃冠。
客至供蔬具，人閒理药栏。不须歌考室，久已梦斯干。
忆昨趋金马，承恩共一时。君今卧西华，我亦恋南枝。
永念关中使，多传别后诗。燕云犹自隔，吴苑倍相思。
肃肃整晨驾，行行出秦中。百里日复舍，暮天多寒风。
岂不惮雨雪，王事縻我躬。念此如宿夕，胡然隔春冬。
矫首望西南，双双见飞鸿。飞鸿有羽翼，天路将安从。
故国春犹好，晨风送马蹄。四山花气杂，万窦水声齐。
旧木莺初出，新菑犊正肥。老翁闲倚杖，白发照清溪。
卧雪常山馆，孤吟气转雄。若逢洛阳令，闭户不相通。
试笔当春早，江淹梦若何。风云应有合，岁月岂虚过。
孤愤当年甚，离怀此日多。不须传别赋，脉脉对沧波。
旧业馀三径，幽居傍五渠。孤山时养鹤，濠濮久观鱼。
上国多鸳侣，承家有鹭车。箕裘看汝在，莫自托樵渔。
一春已过半，六出尚恢恢。舞絮疑侵柳，飘花似饯梅。
冻含娇鸟涩，光妒艳阳回。何处堪乘兴，幽兰忆楚才。
为有寻真兴，欢乘载酒船。溪寒云翳日，谷迥树浮天。
龙气盘沙岸，鸥群散野田。共歌招隐赋，挥手弄苍烟。
千秋含朔气，天地有无间。风送扁舟客，云随孤鸟还。
浮生逃浊酒，高眼傲青山。胜地藤萝古，游人几醉攀。
故人遥拥传，炫服且还乡。芳草经吴绿，清淮入海黄。
离襟分夜月，官烛照西堂。祇益风尘梦，随君郢路长。
星残天欲曙，早已出南关。白现横塘水，青藏远霭山。
抡才膺重寄，典礼特荣颁。八月文闱集，须多拔凤鸾。
帘捲晴花雨，登楼一振衣。千家山郭静，万里海云微。
天上来秋色，人间欲夕晖。乡关何处是，飘泊几时归。
悄悄山钟晚，行行石径幽。霞光流野暝，树影入溪秋。
鹭起横塘口，马嘶古渡头。道旁值野叟，因与访龙湫。
雾生山渐暮，凉气袭衣裾。坐啸孤灯下，行歌数盏馀。
滩声喧夜静，月色入庭虚。处世浑如梦，飘蓬总任渠。
小溪谁隐迹，曲水碧潺潺。流去终归海，源来总自山。
石生苍藓润，沙睡白鸥閒。愧抱山林志，频年此往还。
半载萍乡令，南归满路悲。勤劳原自分，凋敝竟何裨。
泪感攀辕日，缘悭伏枕时。深惭无惠政，去后奠遐思。
归筑山中屋，躬耕拟鹿门。稻田三涧水，茅屋数家村。
药草薰书幌，松花落酒樽。世间无限事，陇上莫来论。
烟萝一洞深，清景足游寻。树色连云暝，泉声度石沉。
鸣鸠溪竹午，睡犊润松阴。纵步凌山顶，狂歌信野心。
矶古名黄竹，芦生间白蒿。悬崖泉乱落，叠障树争高。
云密藏龙窟，林疏露鸟巢。平生恬淡性，不惹世人嘲。
归来栖涧谷，出入在丘樊。水涨池痕阔，春深柳色繁。
雨花欹半落，风燕剧双翻。属目聊成适，从心不作烦。
洞府何年别，烟霞此会同。白云期乍返，沧海信常通。
谒帝留双舄，宾王遇八公。还持鸿宝术，归访葛仙翁。
闻有辽东鹤，千年始一还。我来仍未远，遗迹尚堪攀。
访旧期餐液，求仙忆住山。沧桑何足问，小别鬓成斑。
自君之出矣，无复理容妆。思君如昼烛，不敢近朝阳。
归来三径在，寂寞见吾真。谁道无知己，犹能枉故人。
穷途交有态，秋色暮逾新。已谢尘羁束，青尊肯厌贫。
开关迎二仲，始觉秋声回。落日丛兰里，奇花故故开。
无人涉湘去，有客援琴来。不作留连赏，零霜恐易催。
九畹传幽况，湘皋夙擅名。几闻开五颖，还得共孤茎。
浥露金光细，摇风朵佩轻。美人应采撷，投赠不胜情。
客舍怜岑寂，多君问字情。秋光失落日，朔气入初更。
对酒露狂态，论诗狎主盟。旧游与新好，兹会亦平生。
妙境践幽嘉，纡襟共演车。润心奚假露，拈义不须花。
眼破人天相，宗承教别家。林间挹高秀，谈暮石门霞。
大泽浮三翼，探源不谓遐。绿空萦柳叶，红水弄桃花。
掌上仙人露，窗中玉女霞。馔麟将酒处，谁是蔡经家。
五月宜江棹，清樽送远游。客衣轻白葛，去路引芳洲。
草碧枌榆社，莺啼燕子楼。砀山云气歇，怆矣寄新讴。
采药常游国，还丹不计春。宝书传海客，黄散济时人。
玄俗留红市，涪翁寓绿滨。三千何日就，挥手拂飙轮。
三月雕梁燕，飞飞弄景韶。采乘花雨度，斜趁柳风飘。
语幕侵歌丽，回帘逐絮娇。赵家魂不散，金屋尚逍遥。
秋草延回陌，寒波流古溪。往时歌舞地，竹树使人迷。
漠漠新烟泛，关关幽鸟啼。钟山遥望里，佳气满金闺。
家贫事力作，经籍还相随。锄耘颇休暇，讽诵声伊吾。
腹中富文字，亦草封襌仪。白日驰驹隙，不学将何为。
月下飞天镜，影虚明角巾。故山看正好，秋况近高旻。
白雁霜前下，黄花节后新。怀人天汉外，独寄一行音。
春事今余几，花枝已不多。向人愁作客，思尔积成疴。
威凤翔高汉，慈乌恋旧窠。平津东阁好，早晚定相过。
家住修文巷，俄然梦不醒。谱通宗伯系，冢勒太常铭。
猗顿千金产，童乌一卷经。不堪人堕泪，择葬近新亭。
日落山水静，荡舟清溪阴。凉风振乔木，清音满前林。
回首见远山，迢迢碧云深。佳人殊未来，怅然起长吟。
志士怀当世，众人谋一身。志士惧来日，众人惜今晨。
讵知当世安，未为一身贫。盖棺苟遗臭，生前奚足珍。
所以首阳薇，万古扶彝伦。不见上蔡吠，瞥眼成烟尘。
沧溟方击楫，金屋尚垂帘。国事关心苦，朝衣浥泪沾。
天涯扶日角，水底抱龙髯。庙貌犹生气，千秋肃具瞻。
忆昔焦山战，人人不顾身。孤臣空有泪，九庙已无神。
波浪翻天恶，英雄厉鬼邻。海陵回首处，故国已迷津。
儒生好奇古，出口谈唐虞。倘生羲皇前，所谈乃何如。
古人既已死，古道存遗书。一语不能践，万卷徒空虚。
我愿但饮酒，不复知其余。君看醉乡人，乃在天地初。
客子复迎客，黄昏行古林。短墙登吠犬，列火动栖禽。
对雪三年梦，维舟半夜心。他时重相见，佳话比山阴。
一时求旧德，千载忆皇都。北斗高元气，南山永帝图。
青云馀几杖，白首自江湖。此日乘骢客，闾门意不孤。
忽忽岁云暮，朔风吹客衣。却因乡井近，转觉信音稀。
山响鼪鼯啸，江空鹤鹳飞。百年浑潦倒，底事未能归。
内厩多龙马，奚官晚更调。独矜红叱拨，老气压天骄。
迢递南征日，边陲路转赊。零陵还属楚，湖口只如巴。
送舍应防虎，居人解捕蛇。九疑遥在望，稽首问重华。
积雪千峰迥，空林一鸟归。客愁南浦树，乡梦北山薇。
风雨荒茅屋，兵戈老布衣。饥寒兼盗贼，出处寸心违。
金堤楸树折，北风布衣裂。萧条认寺灯，青毡一斋雪。
自君之出矣，昼永夜如年。芳草随时绿，秋月几回圆。
自君之出矣，梦中笑语并。既醒还思梦，复恐梦难成。
自君之出矣，孤枕夏犹寒。况闻沙塞苦，秋冬衣又单。
自君之出矣，新人易为欢。丁宁语新人，莫令藁砧寒。
萍实今何在，乡名犹未更。绳桥隳臲卼，土偶飒精英。
客计歌狼跋，归心叹蚓萦。独看流水缓，花底有馀清。
先生辞洛邑，谒见汉文年。内嬖何曾盛，中阉未弄权。
谗邪犹易入，宠任己难坚。万古长沙庙，游人颇自怜。
朝眠岩顶云，莫醉岩底石。岩花不知老，香堕几千尺。
纷纷儿女态，敢与丈人谋。独有苍髯叟，寒山共白头。
十载扬雄赋，诸生伏氏书。下帷多讲授，摇笔自吹嘘。
价夺连城外，锋全百战馀。还将短瞿问，狗监尔何如。
弱羽缀芳枝，离褷傍水涯。欲识此花品，唯应逸少知。
天工潜结构，朵朵叠红英。为是登高助，偏宜楼子名。
远师不染性，持此遗陶公。三径虽云好，了知色是空。
邻曲两三家，晨昏共岁华。春来烹细笋，雨后试新茶。
嵎虎成朝市，林蜂散午衙。居然寂寞意，静景得无哗。
一榻挂楼居，八窗映碧虚。观空腾野马，纵目数游鱼。
懒慢身堪寄，登临眼独舒。门前花鸟乱，疑枉故人车。
醉醒何处可，延月键松扉。境寂心还定，天高梦不归。
一弹琴味永，三叹瑟声稀。翻羡孤飞雁，寒芦任尔依。
久坐身无影，知师心已安。虫悲天地窄，月近水云宽。
猥巷违群动，荆扉闭小寒。是能从所悦，持此寄人难。
云峰终不近，石路寺门前。霜蔓悬瓜重，风庭聚叶圆。
残镫连曙鸟，众响入鸣泉。爱此清虚夜，与君得晏眠。
湖山相与晚，秋馆自多阴。黄叶悲遗老，孤镫摄夜心。
芦花月上易，水色雁来深。仿佛当年事，情生不自今。
长天带远景，绝岛含秋意。桥响客时过，竹深门独闭。
苍烟迥萧瑟，落日生迢递。回首大江西，故山何处是。
极目云飞处，伤心汉水阳。氤氲迷陇树，杳霭护祠堂。
渐逐悲风起，低随落日黄。梦魂怀屺岵，涕泪满羹墙。
寥落经秦岭，凄凉忆太行。家山死别处，不及在他乡。
日色覆平津，年光催别晨。江帆今送客，水镜旧为人。
城阙融残雪，山河入早春。寄言花共柳，好作道途新。
下马春庭夕，明灯夜雨深。人多新岁感，日有故园心。
磨灭名题柱，凄凉卖赋金。十年同省旧，谁念各如今。
严更金柝起，杪岁玉关寒。行侣时相问，边城进更难。
归心惟日夜，客鬓已星残。仰悟中林羽，投枝亦未安。
云峰聊极目，立马独愁心。岂直关山远，其如雨雪深。
笳声先入夜，边气迥生阴。畴昔长征意，蹉跎力不禁。
春事殆过半，客行殊未闲。流云开白日，微雨点青山。
身世本迟钝，林皋当早还。烟郊草色长，感此奈愁颜。
建辰开此月，上巳预今朝。柳絮寒应未，雪花晚故飘。
轻盈对山榭，点缀爱芳条。若伴边愁客，经春总不消。
岁暮边隅客，归来见此身。马蹄穿欲尽，虎穴到为邻。
漳水经涂旧，湘潭去路新。我生岂断梗，逐处任飘沦。
招隐推名岳，栖灵俨故丘。人奄随露尽，居尚有云浮。
月寂台难旦，松深寺易秋。入林怀二凤，遵渚愧双鸥。
嵇夜杯应化，徐君剑若留。还疑采薇路，䰟魄一来游。
爱此春山秀，微云淡悠悠。苍松俯深涧，翠筱媚清流。
结屋者谁子，独占云山幽。抱琴循侧径，引领仍归舟。
归舟天际来，何时经丹丘。丹丘多羽人，为问相见不。
春色今方满，名花尔较迟。含芳如有意，呈彩亦当时。
调鼎需仙液，挥毫停凤池。天工知不浅，一夜露华滋。
绣幄拥花王，秾姿斗艳阳。枝枝承日彩，片片引天香。
托植依馀地，含清逐后行。独怜春殿里，歌舞侍瑶觞。
皎皎玉兰花，不受缁尘垢。莫漫比辛夷，白贲谁能偶。
借得樵夫杓，中流一棹开。岚消还荏苒，溪浅亦萦回。
困欲凭乌几，寒思问绿醅。阿咸真外我，犹道玉堂来。
剪彩肠逾结，伤心景自流。春风才七日，泉路自千秋。
凄断雁非字，悲看月又钩。登高一临眺，极目总堪愁。
南山夕雨霁，当晓凝双目。远人携酒来，赏我东篱菊。
摘英别我去，袖此霜中馥。此去秋糯成，新醪几时熟。
昔余客招提，黄鹄为徘徊。五子临乖隔，黎生翩然来。
方响入丝桐，所奏靡不谐。濩落金马门，骊龙狎其颏。
非无蛾眉妒，隐酒不见猜。和光同其尘，老氏我所推。
永巷疏恩幸，长门绝履綦。由来妾薄命，讵是妒娥眉。
夜雨销兰气，秋风落桂枝。凝思君不见，含态入罗帷。
芳菲不可度，幽意与谁论。夜雪留孤舫，春花入酒尊。
风尘容倦客，湖海共清言。兴罢各分手，青山落蓟门。
列炬照前庭，分题尚未成。风烟稍欲敛，河汉淡将倾。
短褐南山梦，长缨北阙情。行藏俱莫问，披豁任吾生。
君是含香吏，花能作意开。折来方玉蕊，植下向瑶台。
淡薄匀春色，飘零入酒杯。芳菲虽可惜，不是故园梅。
远眺山河尽，孤吟水竹偏。高云搀树密，野日避花鲜。
径石欹相带，岩房曲对悬。贪奇收客泪，留醉夕阳边。
胜事传韦曲，幽寻我辈能。临风觞酌缓，落日兴情增。
画壁逢僧问，丹梯引蔓登。故侯应不贱，瓜地有东陵。
故山多胜绝，归梦不须占。竹长成高格，松青坠古髯。
种园芝自给，煮石火频添。何日抛簪绂，迎暄在短檐。
久客金台雨，浑忘铁瓮潮。人从嗤汗漫，帝许号逍遥。
五岳环孤枕，三天挂一瓢。秋风大鹏背，稳坐上扶摇。
何限萧条色，相看一坐中。乍收霞脚雨，仍起石尤风。
逆浪冲飞鹭，惊沙没断鸿。移文岩际满，独此滞征蓬。
孤亭寄华顶，去天仅容尺。时有牧羊儿，招邀煮白石。
古庙凌云迥，精忠贯日红。豪华成往事，孤注见奇功。
秋草栖朝露，花香度晚风。百年时事改，瞻仰古今同。
黄甲声华旧，铜符宠渥新。清风随去节，甘雨浥轻尘。
夜火州边驿，莺花白下春。一尊须判醉，明日异乡人。
书破来鸿在，情深柰鼠何。黄花十月雨，白草九江波。
云梦荆人猎，潇湘屈子歌。淹留君太久，吾道竟蹉跎。
高崖入烟雾，下有清泠渊。青鸾云中来，照影故蹁跹。
湘灵动云根，散作霏霏雨。湿重翡翠毛，凉浸珊瑚树。
团扇复团扇，皎如明月秋。西风易憔悴，从此见郎羞。
孤灯照夜深，淅沥芭蕉雨。落叶下空阶，秋声无觅处。
银甲玉纤轻，花间乍啭莺。琤琤倾四座，尽是断肠声。
凤翼象参差，清音真妙绝。鹤背载刚风，缑山弄明月。
片片舞东风，胭脂点地红。鸟啼金谷晚，春事又成空。
日出河堤平，春来柳眼醒。蓟姬天下白，辽隼海东青。
浪起层层雪，沙明点点星。片帆风力健，予欲运南溟。
微官与志违，空负圣明时。对酒怀彭泽，题诗愧渼陂。
遥天和树尽，断岸逐舟移。杨柳黄金色，随春入砚池。
二妙惊联璧，双飞垂近天。不悬高士榻，许上孝廉船。
谈剧常绝倒，情真任醉眠。殷勤御河月，相送大江前。
日出嘉兴郭，杨花荡白波。船头将酒别，客里奈春何。
西极骅骝远，南湖鸿雁多。清朝诗道盛，期子被弦歌。
园亭堪避暑，栖息忽经旬。雨挟秋风至，凉生夜气新。
絺衾犹恋枕，蟋蟀渐依人。容易悲摇落，天涯旧逐臣。
极目川原外，无言自怆神。云山晴见楚，烟树远浮秦。
平地干戈满，临风羽檄频。西飞羡归鸟，随意过城闉。
老来堪静坐，多虑恐伤神。诗不推敲就，情惟淡泊真。
香阶花影覆，芳树鸟声频。兴到歌还舞，浑忘雪满巾。
风前时坐立，高下数幽芳。草色憎飞片，苔痕惜坠光。
斜晖犹嘿照，夜雨莫虚飏。短梦如堪续，馀心那可忘。
到户尘喧远，开门蕙径斜。图云流碍栋，刻鸟立窥纱。
带笋移邻竹，裁枝寄别花。残霞藏宿雨，弱柳堕栖鸦。
亭敞分歌伎，池清漾钓槎。谁言光禄第，定是石崇家。
春风谁谓暖，不入妾空房。只向鸳鸯瓦，吹露不成霜。
秉烛理残妆，涉露持筐出。为虑桑叶稀，伤丝不成疋。
谁挥仙子剑，斫断过溪山。铁壁立千仞，丹房隐半闲。
悬崖栖老鹘，滴乳蘸洄滩。万古留奇胜，丹青写亦难。
岁月不肯住，看看又小年。诗穷残腊后，杯引大江前。
乐事思南土，閒情寄短篇。夜来风势恶，惊徙五更船。
拜命出朝端，重峨豸角冠。花骢万里去，霜鹗九秋抟。
海雾连山湿，蛮云蓄雨寒。莫言风土异，须使远人安。
阿娇不含笑，西子却宜颦。脸湿双啼玉，花滋二月春。
拭鮹堆翠袖，溜粉乱朱唇。欲得千金倩，还渠桃叶津。
兹辰暮春初，散策临泉石。云渠引微波，浮觞薄前席。
伊人既已去，古今同一适。眷兹修禊地，遥岑澹空碧。
石壁青宜赏，松台迥可寻。客飞亭午舄，钟落上方音。
色相岩花瘦，依微野树阴。无缘莫扣扣，留咏觉萧森。
贤哉颜氏子，陋巷独幽居。箪食与瓢饮，萧然乐有余。
高士双藜杖，潜郎一草庐。讵云埤上宅，不似茂陵居。
斋颇鸣僧磬，閒能读道书。逢君谈半偈，禅理更何如。
吴人杀二子，以血衅吴钩。吴钩虽有灵，吴王何用求。
父子恩既断，君臣义难保。不如佩仁义，防身到终老。
齐饥谷不熟，民庶俱有灾。黔敖富家翁，设粥呼嗟来。
有士贸贸行，听此以为耻。谢之复不食，终焉至乎死。
淮阴昔在陈，漂母哀王孙。丈夫贵立功，小故何足论。
千株红照日，深浅染啼痕。不尽湘妃泪，难招蜀帝魂。
芳心随野阔，春色向人论。莫以悲欢态，年年醉石门。
木桥人初度，云树尚微茫。持此幽閒意，如闻兰蕙香。
风轻帘欲动，荷静院生凉。午睡梦方足，一声清磬长。
静夜疏林透，遥山一点微。风高围土屋，月落上人衣。
不共华筵醉，如怜独策归。寒云千嶂合，谁与待朝晞。
背山朝隐雾，傍殿夜闻钟。忽忆此生事，都忘何处从。
百骸成聚散，一觉有春冬。饮啄同山鸟，登临信竹筇。
坡翁爱兹石，铭在莲花盆。吾以种菖蒲，珍重如前闻。
何处静而清，蒙泉出山下。观物本无心，一原穷万化。
雨霁诗初至，朝来鹊有灵。老农频望岁，野史亦占星。
风水萦新碧，云天露少青。五湖堪一望，高阁瞰鸥汀。
此夜看明月，新晴光满庭。草边留雨碧，树杪失烟青。
世事停杯问，书声隔院听。从今渐圆满，夜夜照东亭。
母病祈身代，心灰疏泪潸。半生轻似叶，一死重于山。
魂断枫林外，愁深拱树间。扶舆犹抱恨，况复舞斓斑。
楼台将送暑，关塞已迎秋。夜绕星河耿，朝看叶露浮。
芙蓉花底坐，丹桂树边讴。对酒清谈永，凭君消远忧。
楼台将送暑，关塞已迎秋。纨扇感无极，金兰气欲浮。
何时携好伴，樵月共清讴。踏断四峰路，浑忘世外忧。
楼台将送暑，关塞已迎秋。月色天街近，风香水阁浮。
花开莲子唱，风引竹枝讴。此夕正七夕，能来同写忧。
春草旧多情，西风别恨生。高吟动池水，清梦落江城。
密线秋辞母，崇冈晓望兄。鹏飞聊一息，回首又云程。
并蒂秋难老，同心暮更嘉。金茎双濯露，玉蕊对凌霞。
色映天随圃，香飞靖节家。翩翩白衣过，把酒兴无涯。
饯别秦淮上，春潮没浅沙。寸心应恋阙，千里暂还家。
客路多芳草，都门正落花。徵书看又起，未必久烟霞。
为问庞居士，年来安稳无。高閒唐陆羽，清逸宋林逋。
竹里茶烟细，梅边鹤影孤。逃名浑未许，好句落江湖。
千里泛沧波，孤踪寄薜萝。风尘随燕雀，水国傍鼋鼍。
湘浦捐春佩，承明待晚珂。华阳虽咫尺，未许听仙歌。
步履出东郭，南风溪午时。偶来松树下，伫立澹忘机。
野老见我至，情亲语依依。桑柔蚕已浴，麦深雉初飞。
俯仰玩物理，逍遥咏而归。寄谢王良子，虚名徒尔为。
知子乐弦诵，从余陈蔡间。自因萱北发，将及雁南还。
昔咏杯中月，今题马上山。知音已轻别，抱曲不须弹。
本怀金马调，言对翠微居。水竹流词翰，云霞杂草书。
幽探踪迹秘，高卧姓名疏。得意在丘壑，他年升九衢。
海上生人杰，才钟天下奇。谏书光日月，声价震华夷。
孤介水如澈，寸忠山可移。公今骑鹤去，千载有馀师。
江湖随月渡，今复作秋看。夜气凉如水，风声沸拟滩。
兴从闲里得，思向静中安。何处寄乡梦，白云高树端。
高深积气浮，水石怒相求。胜绝频宜顾，奇情不易收。
苍凉难久立，浩荡复谁留。诗思江天涌，春云满益州。
朔旦关天事，上元又若秋。居然随意去，不是到今疑。
逆水风难定，消愁酒易欺。最伤心所见，声泪走江湄。
远迹沧江曲，山情实澹然。石根争插水，树杪欲浮天。
莫起苍虬卧，端如处士贤。再来应酹鹤，把酒坐高堙。
四月三之日，子规惊梦魂。天高吾不问，春去汝何言。
口血腥花气，关河阻剑门。此方多挟弹，未可恃君恩。
元旦我无事，梅花伴读书。天心连日见，人迹向来疏。
既雨难忘酒，方春孰荷锄。客情原至介，三叹对盘蔬。
冬暄何时恃，一夕起层阴。落尽衰桐叶，方知急雨心。
暗停南浦棹，寒折北斋琴。邻舍知几早，多时响暮砧。
触处迷人代，兹山尚姓焦。上头仍栋宇，到眼忽云霄。
树色南徐近，江声北岸遥。衣冠留洞壑，不必访松寥。
八年前一到，车骑乱青苍。剩此题诗客，来寻置酒堂。
饥鹰啼半岭，野马战斜阳。实有悲盈谷，非关吊夜郎。
袁生禀异姿，偃蹇尚藜藿。白凤梦常悬，青云名自薄。
悠悠海上鸥，矫矫空中鹤。为报草玄人，吾今亦寂寞。
一片云如盖，迢迢忆故人。西京还献赋，东海漫垂纶。
芳树蝉声晚，空山月色新。不知文似者，何处混风尘。
开门凉气入，默默坐移时。积雨逢初霁，斜阳照短篱。
交秋桐落早，闰月菊开迟。朋好遥相忆，清尊何所期。
渭水过千亩，幽居只数竿。清阴连野外，翠色上云端。
不是全高节，如何耐苦寒。风霜时净扫，尘俗可能干。
贾艺不欲售，甘心事休逸。老陪香山九，贤如竹林七。
一朝天恩下，光辉照蓬荜。脱却逍遥巾，从容佩簪绂。
芝兰间玉树，跄跄绕前膝。举觞祝亲寿，愿与南山匹。
桑榆景弥好，福祉自天锡。偕老复寿康，安居享禄食。
练川乔木家，屈指百无十。新秋时雨霁，华堂荐绅集。
金樽注流霞，饮如长鲸吸。酒阑月初上，光芒照南极。
平生厌尘俗，雅志素希古。优游林泉下，甘与麋鹿伍。
寿考跻七旬，禄养享三釜。佳辰集良宾，肆筵设樽俎。
翩翩青鸟来，蟠桃送王母。弃核齐昆崙，遐龄岂胜数。
新秋绂麟期，清风自天来。烹龙且炰凤，华堂寿筵开。
有客海上至，自云出蓬莱。喜君寿且康，为献流霞杯。
主人心孔欢，须臾玉山推。遥遥故乡心，何当一追陪。
宿云净遥空，瑞彩腾少微。亦有南极星，中宵烂光辉。
哲人初度晨，眉寿世所稀。朝阳丹凤雏，翙翙翱翔归。
高堂敞华筵，珍羞击鲜肥。岁岁祝长生，孝子心无违。
香饵投清池，得鲜不须买。还拟取巨鳌，长竿向东海。
二难总忘机，盘礴坐云骨。白鸟知此心，浮波不肯没。
寒甃荫佳木，报秋孤叶低。殷勤为培植，将有鸣凤栖。
病里思前事，分明一梦中。而今知是梦，却恨巳成翁。
恶风吹好花，花犹抱故枝。毕竟被吹落，还有重开时。
托养贲丘园，深衷媚泉石。乘流纵归榜，登山望飞翼。
挥觞欣与同，啸咏忘昕夕。讵云云雨乖，怅彼山川隔。
忘言昔所歆，投分贵不易。龙蠖自有时，谁能效沮溺。
驱车燕赵郊，道由介丘阳。飘风起蓬藋，陵谷晦苍苍。
津梁浩千古，谁能测幽冥。我犹局一隅，子今营四方。
翻飞无劲翮，蹇步愧同行。安得皎日惠，愿言希末光。
何生旴江来，鲁秀媚寥宇。孔门二三子，参也吾与汝。
一片金牛云，万倾西湖水。去去勿复道，玄天默无语。
茝石莺声滑，玄墀柳色新。枯梢皆转绿，寒谷尽回春。
对酒承和景，鸣筝拂素尘。自怜衰陋质，不得待芳辰。
忆尔因兵火，携家住石城。嗟余解缨络，税驾返柴荆。
梦里秦淮远，愁中岁月更。如何书寄语，犹是未归情。
作赋浑游洛，持书似谒秦。长干连大道，淮水是通津。
月下花愁客，霜前雁报人。为君题赠妇，惟有素衣尘。
忆君还故宅，追叹昔年违。花倚新枝笑，人随旧燕归。
川原春日澹，桑梓暮阴稀。挂壁余孤剑，依然夜有辉。
诸舅惟公在，清强步履便。承颜如见母，抱恨又终天。
白鹤归何处，青山入暮年。伤心谁共语，涕泪独潸然。
吴钩若霜雪，吴人重游侠。尊前含笑看，上有仇家血。
斜霏动远吹，暗馥留微火。心事共成灰，窗间一翁坐。
禅居紫阁阴，欲去问安心。野岸随流曲，山门隐树深。
千灯燃雨塔，一磬出风林。想见跏趺处，云多不可寻。
君王元尚俭，台殿忽琼瑶。环素凝宫沼，飞花缀苑条。
坊鸡惊曙早，仗马喜寒骄。金扇开时看，丹墀扫后朝。
台司呈贺表，乐部奉仙谣。须信阳光近，都先别处消。
方寸千里心，三年存义丧。淮阳一掬泪，不顾吴云长。
此泪久不落，自子忽浪浪。嗟哉弯弓辈，掩面在道傍。
万古祯祥意，如今付此吟。朝廷真极治，芝草又江阴。
薄雾千茎紫，微风众叶深。商歌人共赏，谁复会予心。
山高出群岫，山下会双流。马跃云生锦，狮拖日作毬。
壁立如屏翰，文连并斗牛。千年佳气旺，世泽想松楸。
种麦不种芝，芝生在中阿。至今芟麦人，兼唱采芝歌。
平生用不尽，古人一卷书。持此争愚圣，今人万卷馀。
曾到悬壶处，琼芝遍玉田。居安灵气聚，济博寿徵全。
培藉松苓土，滋分石乳泉。不耕尝自足，医道本通仙。
停舟对亲昵，把酒话平生。花鸟非春事，湖山即旅情。
寒烟下渔火，流水出钟声。年迹惊心里，能亡念合并。
玉树传吴产，幽枝异楚丛。竞芳春色里，留赏夕阳中。
弱质全矜素，繁妆最妒红。况逢佳子侄，不忝谢家风。
香惯临风细，花偏映日生。若将人试拟，小玉定齐名。
自君之出矣，不复理容妆。思君如宝镜，耿耿照空房。
自君之出矣，蟾光几盈缺。思君若连环，绵绵不可绝。
自君之出矣，车马无回声。思君若春草，除去复还生。
玉殿疑天上，珠钿在镜中。怨多偏望月，恩断不随风。
细草留承辇，飞花送出宫。若心倘回转，妾貌尚丰容。
篷畔养飞奴，如檐望却无。船人莫惊起，留得伴樯乌。
茶熟诗成后，香烧睡起初。几回闻塞雨，何处得家书。
云拥门前岫，泉添井畔渠。渐看生意满，早晚食园蔬。
万峰藏一阁，秋尽气萧森。夜雨不知处，晓云犹在岑。
藤缘偷栗鼠，树响饲雏禽。缅想前贤乐，茶铛泉石阴。
主人閒馆肃，此日一阳生。树带葳蕤白，池含凛冽清。
人家寒闭户，山县早关城。野衲复何事，烧炉向到明。
海漘木秀尽，林树鸟鸣齐。与子一回聚，残春又解携。
喜行过别舍，羸卧惜芳堤。莫念行人路，愁听鸠鸟啼。
旭日散朱扉，名花宫锦姿。宝钗沾夕露，剉檗染秋衣。
野雀下不见，狂蜂隐未飞。片心应待照，辛苦为君欹。
正好衔杯夕，离离天上星。淡云流远汉，微月下中庭。
玉匣开仙缕，银灯照凤軿。莫愁双剑别，且待玉梭停。
六经元土苴，天地只微尘。蜗篆曾谁笔，醯天偶自春。
我非文字眼，公殆屋乌人。回也箪瓢乐，无言万古贫。
江山同一枕，何梦与神游。紫气围黄鹤，青天坐白牛。
古今云汎汎，天地水浮浮。莫道双凫外，王乔不可求。
老信风花脚，香泉又一来。偶同贤辈浴，烂醉野人杯。
明月天无夜，光风路不埃。行藏天地在，处处有高台。
万里何乡老，青天白帽来。神仙在人世，随处是蓬莱。
云影千江月，天心数点梅。平生夫子意，又许铸颜回。
绣斧昭州路，并茗透密萝。阴符兼老子，剑术陋荆轲。
竹护新氓舍，烟消旧獠窝。倘馀经略此，不惜重经过。
白岳新都胜，与君几跻攀。独随孤雁往，同招五老还。
飞涧挹清泉，天门扣玄关。挥手摩青冥，恍觉非人寰。
别君一以远，回望空长叹。缄情欲相寄，何处问飞翰。
秋色满江湖，长天散凉籁。游子有孤兴，扁舟此行迈。
采采江上蘋，愿言贻所爱。美人渺何许，怅望青云外。
庐山起东南，今古擅奇况。系余岭海狂，畴昔秉微尚。
悠悠日月徂，未遂烟霞想。中流一以望，孤怀倍惆怅。
安得息尘劳，登临寄清赏。招我同心人，俯首窥万象。
黄露结青枝，风吹散秋雪。忆昨马蹄忙，壮年心未彻。
廿载鹓鸾侣，三朝骨鲠臣。赐环宽雨露，尚玺切星辰。
虎口凭谁脱，羊肠肯自论。莫将黄发意，轻傍少年人。
快哉定心泉，一饮清彻骨。至人以此洗，胸中无一物。
隐之云贪泉，夷齐终不易。假使盗蹠来，饮此将安适。
我心如琉璃，与水澄一碧。若向泉觅定，定泉何处觅。
咫尺千峰聚，周回一水通。壶悬蓬阆界，槎犯斗牛宫。
野竹排云碧，溪花傍雪红。无劳见安道，幽兴自难穷。
露冷三秋月，香清十里风。都将春草梦，吹入小山丛。
绛帻秋风里，青城夜月中。君王有先见，应写雁来红。
人生天地间，每向忧患老。自非秉明哲，盛名安足保。
忆君堂前柏，我儿发未燥。蹉跎两鬓衰，立身恨不早。
而中恐无闻，柏今已合抱。草木本无情，此意向谁道。
干戈宁海峤，烽火复徐方。有诏徵司马，无书论乐羊。
人间徵布缕，阃外任膏粱。矫首天西望，烟云正渺茫。
幽斋坐纤雨，绿树缭周垣。青山在屋上，好鸟如晤言。
一官居野寺，性本爱丘园。松花饱日食，沆瀣供朝飧。
游神羲皇上，形槁心独存。缁尘暗岐路，吾方掩柴门。
野人安陇亩，方春亟农工。谁传一尺诏，置我樊笼中。
缅怀汉四皓，亦有楚两龚。斯人咸肆志，衰病顾登庸。
圣君岂不怜，万里谁为通。新诗特劝驾，惭愧石田翁。
拉伴乘秋兴，寻幽入洞天。良缘应有定，旨趣别无传。
扫石犹堪坐，空山久待贤。自惭僧老大，难说道真诠。
登临皆俊逸，谈笑见英豪。载酒非耽饮，扪萝不惮劳。
沿崖疑路险，开眼觉天高。斟酌长松下，前堤尽种桃。
商宫怜古调，白发怕临流。欹枕三岩石，寻源一叶舟。
夜寒惊北斗，吟咏浪西楼。共看丹山月，新弦欲上钩。
仰止推英绝，才华冠世雄。多君真法喜，怜我寄诗筒。
买隐惭支遁，高怀见庾公。閒身天际外，心眼觉虚空。
莫笑鹑衣结，寒来便负暾。桂枝香欲动，阳焰影频翻。
冷眼曾空世，忘机亦灌园。寥寥泉石下，有客到蓬门。
孤峰双眼阔，松竹一林虚。潇洒真无着，幽寻兴有馀。
烹茶敲石栗，粗粝献酸菹。德味浑忘澹，骄人气尽除。
宗炳风流在，寻僧到上方。逍遥盘石上，静对菊花香。
慧日虹桥映，秋风锦水凉。幸逢高士过，笑傲兴偏长。
登山还有兴，晚屐怕桥危。野拙狂尤懒，寒生涕任垂。
登楼宜极目，下榻忆当时。晤对情无尽，清言慰所思。
共道西岩好，明朝最上登。寻山洵有约，拨草得无曾。
古径从云卧，新诗共客徵。閒吟聊自适，跌宕信乌藤。
白云横谷口，暮鸟不知还。树影侵阶绿，苔钱点石斑。
扶筇过竹院，倦眼厌尘寰。莫负片鳞月，何时更入山。
福地游方遍，浮云意自閒。江船乞食去，海会泛杯还。
净口中冷水，埋名北固山。因逢故乡客，一笑出柴关。
满目火威赫，山榴艳欲燃。陂塘渴有鹭，江树噪无蝉。
消夏偏宜酒，吹商更撮弦。排云看已合，细雨濯枝鲜。
郑公不胜衣，见义奋直前。日月勤献纳，忠愤思回天。
芸阁昔讲肄，器重余独先。诵抑师卫武，终身知寡愆。
神物何年化，行云日霭然。灵氛迷石洞，翔影落沉渊。
岂是无心出，何因有梦传。田家镇相望，霖雨自年年。
自古卢龙郡，闻君说永平。风高孤竹国，雪暗五花城。
女直秋输马，将军夜发营。地偏桃李后，四月始闻莺。
冉冉在风尘，乌裘几滞秦。一官成白首，万里未归人。
个个峰头出，年年物候新。春山多胜事，归思欲沾巾。
自君之出矣，何地不堪愁。明月两乡照，霜寒更入楼。
自君之出矣，时序速如梭。雪里春将动，流光一岁过。
昨日泸溪客，今朝此问津。野航吾自惯，一度当寻春。
湘春日日雨，湘水夜来高。莫道刀舟险，吾尝学自操。
紫蕨长镵老，黄茅野烧晡。春风缘瑟缩，桃李自华敷。
贪看滩上凫，回头忽相失。何如贪程心，翻恨滩舟疾。
萍江即楚江，今日非昨日。但见萍江流，不见萍江实。
骢马何轩特，年来遽病衰。世途深有倚，天道竟难知。
十载砂村语，千秋泉路期。何当下东郊，抆泪奠新诗。
我爱宜男草，纫香久自珍。树之南海曲，恋此北堂春。
白璧初含雨，青裳迥出尘。托根良不浅，长对合欢人。
玉龙出盘谷，翘首对新城。水带环桥绿，风铃触石鸣。
回翔本无意，屈曲尚多情。鸟迹留仙谶，谁人识姓名。
仙人乘鹤去，空峒独岿然。法草山山绿，题痕日日鲜。
两岩门未掩，七里事何玄。欲问希夷子，枫林隔紫烟。
云度青山雨，霏霏送弱丝。逐风轻柳絮，舞槛湿花枝。
海燕春巢早，城乌夜宿迟。客愁不自整，相对草离离。
名园通远郭，三径有遗踪。醉日花容媚，随风竹影重。
清歌回独鸟，香袖趁馀蜂。舞罢酣春阁，悠然对喜峰。
散步长安邸，萧然景物殊。海云千里白，燕月一身孤。
尺素迷秋雁，南枝引夜乌。乡园何处是，终日费支吾。
积雨逢初霁，怀归此送行。武江随潦净，秀石与云横。
舄化双凫远，琴随一鹤清。唐羌为宰日，汉道正休明。
万壑风云壮，鸣珠打牖纱。寒应催腊变，怪不作春花。
署冷独眠鹿，城孤只噪鸦。宿炉残火在，绿酒不须赊。
荏苒岁月颓，于何劳智慧。多谢诸少年，及时当勉励。
密密堂前柳，不久当奈何。谅哉淩霜柏，托体同山阿。
禅房聊驻马，心赏惬幽期。水阔人烟远，云閒客意迟。
杯深堪避暑，兴到共裁诗。今日青莲畔，还同白社时。
古寺藏幽境，高城驻晚凉。林深烟欲暝，荷净水含香。
野意随鸥泛，芳心逐燕忙。翛然薄尘网，欲此借僧床。
野色连城堞，香风暗芰荷。蝉声依树近，鸟语隔花多。
钟定分僧饭，芦深隐钓蓑。追欢吾意足，宁羡习池过。
暂辍鹓鸾侣，来寻鸥鹭群。野烟行处断，山色坐中分。
曲路萦丹壑，空亭驻白云。幽凄堪寄傲，即此谢尘氛。
风尘容吏隐，懒散意何如。洞里寻花径，岩间借草庐。
堤平朝度马，波定晚窥鱼。咫尺城边路，宁令芒屐疏。
武溪百代士，卓峙曲江皋。直言称四谏，芳誉擅两豪。
朅从狄宣徽，征西标勋劳。驻宾多帡幪，感交有崇褒。
平蛮屹丰碑，笔势掀秋涛。我来溯流风，缅兹南山高。
菊坡千载人，白麻不能起。忧国见赤心，流风在青史。
翳昔筮仕初，宾阳旧栖枳。凤德翔青霄，鸾书动丹扆。
渺予有神契，少梦侍居起。瓣香拜公祠，高山勤仰止。
卯金祚中微，垂钓严滩上。文叔乘六龙，道亨节弥亮。
时出见素心，加足动天象。谏议安可羁，所志在高尚。
嗟彼党霸流，海井讵同量。一丝九鼎重，清风满霄壤。
枢使冠世才，赫然奉天讨。云阵拥貔貅，灯宵驰羽葆。
嗤彼豺狼氛，鸣剑肆骀扫。朝度昆崙关，夕破归仁岛。
莫问金龙衣，自握苍精宝。臣心一寸丹，千载日杲杲。
閒居何所乐，不语匡坐时。每遇点头处，有解无言辞。
安得方寸中，息息常如兹。微光露馀隙，一动仍复疑。
瞑眩疾乃瘳，古语不我欺。露尽放明月，旦暮或见之。
问余何所好，所好在六经。不作亦不述，好古未有成。
笑彼百家言，戛戛纷所更。驱去弗复览，闭门书黄庭。
滴露小窗前，好鸟向我鸣。此际意无限，处处深有情。
斗室小有天，空庭小有风。绕榻置青箱，坐卧古籍中。
一叶堕周易，知与前林通。萧疏秋树间，茨屋三五弓。
杨柳绿生阴，春陂芳草深。牧童放犊去，杏坞入烟林。
黄昏伴应少，孤月起遥岑。嗟我忘归客，徒兴畎亩心。
山影照清流，凉生杜若洲。夜来江上雨，添却几分秋。
迎亲因美禄，出宰得名邦。綵服临花县，琴堂治锦江。
曾参端有并，宓贱岂无双。想见三年后，民风尽变庞。
高梧冒岚密，修篁依石疏。忆在西林院，閒窗凉雨馀。
从小称知己，当场总善文。八闽廉宪副，独石老监军。
气味芝兰合，飞翔燕雀分。近来消息杳，惆怅赋停云。
怜君新作宰，邑在海东头。家近书频寄，官闲印早收。
鱼盐盈市肆，芦苇绕汀洲。多少疮痍者，悬悬待尔瘳。
高堂有华发，何为贪远游。每逢吴下客，频问海东头。
宦达固云乐，余生何足谋。累累城下冢，见说尽王侯。
对客谈兵处，松风绕涧阿。一枰消日月，尺地起干戈。
世路机心险，人情局面多。莫教轻下着，一错更无何。
穷巷寂无邻，青灯共故人。远声霜下磬，孤影客边身。
露冷蛩相吊，庭寒月自亲。殷勤一瓢酒，更与话酸辛。
忽忽春将暮，俄过三月三。草谁怜益母，花自媚宜男。
乍到寻巢燕，初眠上箔蚕。新茶与稚笋，乡味忆江南。
高斋寒色甚，强尔一杯春。酒态深时美，交情病后真。
菜青初破甲，鲂紫旋批鳞。此具还能拟，相过可厌频。
大江风浪静，片月照孤芦。龙女初临镜，鲛人正弄珠。
玉盘依远浦，金波荡平湖。洲明渔火寂，沙白凫影孤。
舟疑泛银汉，魄似濯冰壶。前路饶灵药，嫦娥愿与俱。
小楼春水上，客到梦俱澄。笑指东方白，遥看旭日升。
在家能出世，有发亦为僧。但自空诸有，何从得未曾。
十五青楼女，盈盈自不凡。鸦雏栖晓鬓，杏子染春衫。
绣带同心结，香车百宝嵌。与郎说盟誓，同上献花岩。
芳林带馀润，满院绿阴生。为听流莺啭，弥深求友情。
烧灯过午夜，把酒话生平。醉向歌儿道，毋轻唱渭城。
雨好晴亦好，悠然心赏生。楼台乘晚霁，枕簟有馀清。
留客听啼鸟，呼童扫落英。别有千金笑，不醉若为情。
璇房胜概兼，当户一峰尖。野竹秋分径，残霞晚抱檐。
石张云母几，泉挂水晶帘。更听钧天乐，因怀白玉蟾。
淮海归来日，蓟门春半时。弄晴莺语滑，因暖蝶飞迟。
未尽连床兴，那堪话别离。一尊南浦晚，烟草益悽其。
堂堂又赳赳，微子国应危。诸葛七擒日，陈平六出时。
威风万里振，勋业四维知。嗟我还无用，指挥且莫辞。
不有将军在，谁扶国势危。逆胡驱晨日，妖气卷今时。
大节千人仰，高名万国知。圣皇求如切，招去岂终辞。
雪落朔风凄，寒光逼马嘶。征途天共远，到日草方萋。
春色行花县，烟波下篆溪。无为叹非土，遥逐夜猿啼。
在公常夙夜，出户偶徘徊。忽忽严更彻，纷纷曙色开。
禁钟清晓月，宿露滴庭槐。鸟有鸣相和，人皆去不回。
倏忽怅无娱，空庭步自虞。本无黄绶意，偶忝赤墀趋。
草色萋闲径，莺声满上都。何当乘此去，散发故山隅。
南陌苦多尘，相从出水滨。微风摇浦树，晴日暖洲蘋。
彼鸟犹求友，群鸥似狎人。悠然磐石上，一叟正垂纶。
碧水澹晴空，桃花夹岸红。溪流坰畔合，城阙渡头雄。
浩荡来何极，苍茫逝不穷。应从御沟去，长绕凤皇宫。
清光想玉旒，曙色望瀛洲。鹏海蒸霞出，龙池入月游。
南熏荣绿树，北斗挂丹楼。顾忝金门籍，朝朝此薄留。
宿雨霁丹晖，高天出翠微。花如新濯锦，草似偶含玑。
残雾凭楼宿，轻霞度阙飞。莺歌应满树，兰气渐通扉。
出郭共追寻，因君谐夙心。忽如金作谷，兀尔石成岑。
径转青萝曲，溪流绿树阴。亭台纷可悦，今日始窥临。
乙疾顷来思，秋风忽若斯。黄花开独晚，玄鸟去何之。
稍习田家苦，方知静者为。多君能枉驾，时复慰吾私。
烽火不堪论，相逢但酒尊。悲歌同易水，长剑去吴门。
世事穷愁过，贫交古谊存。销魂怜此别，江路听清猿。
高座翻经处，扪萝试一登。群峰当暮敛，万象入秋澄。
树色分萧寺，松风起汉陵。伤心烽火日，楼橹在西兴。
岁事催行李，时光只客船。历头忘了日，符面已新年。
北斗天颜近，南溟地脉连。几时青鸟使，归侍玉皇前。
此日不再得，此岁其如何。此岁还此日，一觞当一歌。
往事成陈迹，流光逐逝波。年徂志不就，歌竟独长嗟。
微风山磬落，小艇与烟平。棹发鱼龙气，人随日月行。
四维形胜辨，一苇古今争。击楫知何向，洪涛薄暮声。
英雄垓下尽，尺土占江濆。虎失关中势，龙嘘霸上云。
人怜公百战，鬼阅汉三分。薄暮风涛恶，疑崩钜鹿军。
蛾眉应受妒，画手独何人。一见能生悔，君恩此最真。
微躯甘出塞，大计惜和亲。试向边城问，长缨是汉臣。
寂然生众动，风绪到寒林。虚室不离我，明灯欲照心。
杯香无晤语，书拥信讴吟。触物天机内，何须问浅深。
天上列星坠，人间草木愁。满腔都是泪，只向暗中流。
佳人重生男，竞种宜男草。东邻有孀妇，对花空自老。
促路蜉蝣短，雄心日月长。玉床飘穗帐，犹自恋余香。
水滟接横塘，华多碍舟路。波红晴漾霞，沙白寒栖鹭。
缘汀渔网集，隔渚菱歌度。不见昔游人，风烟自朝暮。
无地堪逃俗，乘昏复到林。半山云遏磬，深竹雨留禽。
观水通禅意，闻香去染心。叩门惊有客，想亦为幽寻。
一探壶中隐，居然离俗尘。石幢阴过午，花院晚留春。
侠烈心相许，萧閒兴是真。抽簪吾已老，羡尔白云人。
凭眺非无地，偏寻一径幽。风花过净院，芦荻满汀洲。
月渐中宵减，人嗟两鬓秋。负羁将谪宦，俱厌五陵游。
行过南徐路，离家是几时。乡寒衣渐薄，计日驿争驰。
老雪迎车舞，终风直面吹。狐潜应有迹，鸷鸟莫啼饥。
道人无可爱，所嗜特清吟。墨痕沁春雪，灯影摇秋霖。
试将不龟手，用鼓无弦琴。此意许谁会，思君沧海深。
厌踏软红尘，闲居江上村。养鱼宽凿沼，爱竹别移门。
月色侵书幌，山光入酒樽。我惭行役扰，犹未卜田园。
落日山逾碧，孤亭景自幽。苍江寒更急，客发自中流。
歧路三秋别，悠悠关复河。今来数行泪，泉下故人多。
落叶乱纷纷，林间起送君。还愁独宿夜，孤客最先闻。
野寺夕阳边，香床坐入禅。龙宫连栋宇，世界接人天。
宝叶交香雨，鲜云抱石莲。浮名竟何益，心赏独泠然。
佳人湖上住，亭榭迥堪怜。手把青荷叶，行吟绿水边。
客皆莲社友，人是竹林贤。欲系空庭马，闻君高树蝉。
家惟经籍富，数世坐丘园。善乐承先训，心清味道言。
穿林无曲径，引水得澄源。旦暮悠然处，南山正对门。
每忆春坊旧，寥寥叹晓星。明时用郭伋，五马驻江城。
庠序弦歌盛，桑麻雨露荣。梅花一片月，长伴使君清。
潇洒林下居，清泠膝上琴。高山与流水，千载一知音。
时平无警柝，公暇事遗编。解剑闻春诵，烧灯减夜眠。
竹深幽院里，花暗素房前。事业由多学，相期及盛年。
幼安辞寓舍，靖节命归轺。迹岂沦三国，时非落六朝。
陶家原属午，汉地尚名辽。他日修纲目，吾将直笔标。
今年年十五，与欢同日生。怜爱须及时，转睫玉容更。
京国何时出，舟航此地逢。批鳞叩龙阙，塌翼下鳌峰。
天地生全德，江湖汗漫踪。相留话今夕，明发楚云重。
两贤俱侍从，万里各风埃。鸟道青冥外，谁怜逐客来。
醉歌频击剑，愁望且登台。珠树同栖鹤，蓬山迟尔回。
极目襄垣道，萧萧落叶秋。人犹避骢马，梦已隔丹丘。
比穴看明镜，同归想玉楼。馀芳知未歇，孙子在瀛洲。
哀哉袁健夫，丧舟在何处。残篇马上来，别驾劳仆御。
江淹不怨别，陶令欲披襟。为接远公话，俱生无住心。
林枝却飞盖，涧溜写鸣琴。从此猿鸟迹，翛然不可寻。
忽尔辞京口，翻然访敝庐。寒云残腊尽，落月夜窗虚。
世事惟看镜，生涯好著书。扁舟杨子渡，怅望独愁余。
穷巷满春泥，松醪特为携。谁怜子桑户，自恼太常妻。
蜗篆苔纹厚，蚕眠薤叶齐。颓然聊取适，相送及鸡栖。
赖有昌明气，一开混沌天。不曾知棒痛，岂可咎霆严。
亦以王回义，愈知邹浩贤。须眉吾亦好，输尔独千年。
欲寻修禊事，屡问辟疆园。车马尘方静，莺花日稍暄。
馔蒲供早食，班草对清尊。莫谓过逢易，三生此共论。
漾舟清川涘，山气一以佳。朝暾射谷口，萧萧生烟华。
左林积繁霜，右渚挥白沙。客心大无赖，耳目生豪奢。
躧步虎山桥，平湖白浩浩。雾敛远峰出，风轻片帆好。
感彼鸱夷皮，我生何草草。济胜亦不惭，芒鞋足幽讨。
留滞周南久，川程倚棹过。江流经楚尽，岭树入吴多。
兴为悲秋发，情如惜别何。津亭明日路，相望隔烟波。
文旆向神京，衣冠饯梵亭。酒怀天共阔，吟兴水同清。
欲别难为别，分行未忍行。江深不见底，端的似离情。
烟波千里去，村巷几时逢。黄菊香谁共，青山兴自浓。
官资随分转，音信逐时通。莫记门前柳，殷勤答圣躬。
偶鼓山阴棹，来寻水竹居。短檐芳树合，幽径白云馀。
留客听啼鸟，呼童唤买鱼。溪山随处好，吟眺及春初。
第许同舟在，何论倾盖迟。久知饶节槩，况尔吐心期。
水作弦中语，山为画里诗。莫疑深缱绻，眼底待看谁。
宪府乘骢入，湖南仗斧游。异乡饶节序，故里忽中秋。
白月当空度，明河入夜流。诸生劳载酒，坚坐看相酬。
巨浸不可测，群山绕其浔。夜深上圆景，天水光相侵。
风帆照远近，沙鸟明浮沈。彻底年年清，照见哀哀心。
诗僧随分住，市搆且三间。比屋地俱俗，隔帘人自閒。
道同潭性彻，法化石头顽。吟思充行脚，时时出世寰。
闻道干城将，频年未解颜。身危征战后，名定是非间。
海月窥龙剑，沙云接雁山。谁怜赵充国，白首卧榆关。
夜深蜡燄残，月色净诸峦。近水临窗语，和烟带树看。
貌兼杉影瘦，思入井冰寒。办得一番死，参禅也不难。
轻棹乘朝霁，飞楼渡石梁。山容明罨画，天影静沧浪。
燕拂柳丝弱，莺啼花气香。春光正韶丽，况复古横塘。
阳山青不断，阴壑路疑穷。鳌蝀凌松杪，骖棨历桂丛。
隔云分野绿，穿月逗中空。胜绝流孤赏，疏钟殷梵宫。
把袂三年别，怜予鬓欲华。尊前池似玉，帘捲雪成花。
诗句江南月，衣装海上霞。相逢羞拙宦，久巳惯无家。
落日浣纱渚，菱歌唱晚风。解衣濯秋水，乘月采芙蓉。
落日浣纱渚，菱歌唱晚风。解衣濯秋水，乘月采芙蓉。
夫子怜飘泊，相邀过草堂。尊浮桑落酒，鸟出雪衣娘。
石色寒侵户，苔香细入床。醉来如意舞，容得旧疏狂。
三江吴季子，列宿汉诸郎。手版犹趋府，弦琴不下堂。
龟湖黄稻熟，丙穴白鱼香。楚策应书最，归来谒建章。
远戍鸡声晓，遥堤柳色浓。断云京口树，残月广陵钟。
箫鼓官船发，图书御宝封。朝臣多扈从，冠佩日相逢。
北风号枯林，寒云没西岭。归翁雪满笠，欲渡愁日暝。
孤舟断矶下，惊浪无时静。遂令世外人，感此画中景。
山路独归翁，手携一壶酒。千林雪正深，扁舟在溪口。
茅茨阚石根，垂萝穿户牖。江城看图人，几回兴叹久。
雷雨惊春候，寒梅次第开。金陵有逸客，特地看花来。
有席虽长穿，有朋亦喜欢。园蔬堪摘矣，不用一钱看。
松风已可哀，萝月复飞来。如何当此夜，万里独登台。
雨雪东南行，贫交家上京。当时孔北海，极重郑康成。
密密梧桐树，亭亭相与许。中夜闻人声，疑是见君子。
芒种在今朝，君行岂不遥。农夫欢倒极，雨立迓星轺。
秋深风落木，清水半池荷。驱马向何去，吴门客子多。
亭前有两径，俱取弇山右。处处饶胜奇，谁能双举肘。
轮囷一片峰，宛如黑云吐。犹疑肤寸合，解作人间雨。
谗言投毒药，非罪触严刑。万里边沙白，孤魂暮草青。
倚门空怅望，主器尚零丁。天道关人事，谁分渭与泾。
卧病秋将尽，艰难日又增。夜深方著枕，户远更留灯。
邻畏呻吟近，僮来抑按能。有身应有患，空寂未如僧。
猛虎在前林，群豕践我黍。饥来搏食之，绝迹秋田里。
虎非兽之良，推功及田父。流传不可忘，南村朝祭虎。
祭虎虎何功，云能食封豕。封豕善遁藏，充觞得仙麂。
仙麂虽驯良，入口那复吐。虎去不复来，居然暴禾黍。
洒扫僮何懒，过从客亦频。年光唯老我，世事更愁人。
官井浑三月，厨烟少四邻。门前双柳树，午荫偶容身。
非引勿登楼，楼高近斗牛。俗人那得溷，同气合相求。
至乐存书卷，馀欢付酒瓯。此心浑不妄，溪上有群鸥。
非引勿登楼，襟裾或马牛。百年清自足，千古静堪求。
风动青纱帐，茶香白玉瓯。凭高时一望，春水正浮鸥。
非引勿登楼，遥青爱石牛。静观浑有得，高坐更无求。
日暖琴三弄，霜严酒一瓯。只愁江海上，无处着眠鸥。
一时称国宝，剑本出东吴。世事中山箧，才名小郡符。
遭逢吾独老，禁省尔方趋。渐远罗浮客，他年寄忆无。
惜别经三月，相思寄五言。风尘淹逆旅，烟树锁离魂。
行处松楸晚，吟时乌鸟昏。临文忆前行，重为洒啼痕。
独坐临流处，弹琴最忆君。降霜花发候，落日雁来群。
县外夷门路，斋中少室云。裁诗寄刘尹，佳政欲相闻。
渺渺江南梦，英英云上生。绪风吹不散，悬火照还明。
凉沁皋兰被，晴连湖水平。时飞傍亲舍，游子若为情。
灵芝固无种，仙药宁有根。至宝在人心，六经不尽言。
阴生为月窟，阳生乃天根。阴阳互相长，天地寂无言。
草堂近翠微，雾霭扑人衣。乘兴欲相见，到门翻有违。
浮云掩少微，苍狗变白衣。世态正如此，孰从将孰违。
寒林烟火微，掩胫无全衣。世非不我用，我道与世违。
燕赵女如玉，轻盈掌上身。翠眉长不扫，怅望西陵人。
酒阑歌舞罢，台榭坐生尘。怨入漳河水，悠悠秋复春。
江浦晚霞明，桃花春水生。来携建业酒，送子池阳城。
临发赠宝剑，开筵弹玉筝。况当理新国，珍重在斯行。
狂胡初款塞，飞诏出云中。自古绥戎策，应难此日同。
王者原无外，残黎莫隐忧。已闻兵马诏，相继下深秋。
凉气度芳洲，香来水正流。时闻采莲曲，不见采莲舟。
十年归旧隐，不听蚤朝啼。却向蓬蒿里，昂藏对竹栖。
楚楚清芬老，别来犹尔芳。不须多种植，对此已忧忘。
闻道乘槎客，相携到汉庭。何缘尝草日，先自入医经。
风静烟涛息，云深石径长。江山一日话，城市几回忙。
闻君读书处，孤榻寄禅林。日抱左氏癖，时为梁甫吟。
开窗千嶂出，隔巷一灯深。独有花龛月，盈盈鉴苦心。
南阻澜沧水，北逾贵阳城。惜哉不相见，徘徊伫心情。
长林株葩耀，候气百鸟鸣。缄辞千里道，胡能慰平生。
明月出皎皎，行人发沧海。海水清且长，月明流光彩。
朱弦不闻声，颜色日夜改。江洲多芳兰，褰裳思共采。
忆昔与君别，执手河之阳。岂意死生隔，千里愁云长。
河流向东注，高林歇春芳。相思赠行篇，触目惟琳琅。
花开复花落，白发悲青春。凤去遗修竹，琴张栖暗尘。
精魂如不死，上为列星辰。思君不可见，泪落沧江津。
节夫兄弟好，曾题孝友门。阖门三十口，共爨到儿孙。
结屋西城下，幽人自不群。道情閒共鹤，诗思淡随云。
与客观朝槿，呼童炷夕薰。不知门外路，车马日纷纷。
留都罗群署，词林最萧閒。古屋荫槐柏，时见檐前山。
图史纷座隅，披玩豁心颜。与子坐永日，清风竹珊珊。
陛戟森相向，垆烟细不流。庆云团御盖，璧月抱圜丘。
吉协牲牢卜，馨将秬鬯浮。郊禋天子礼，分献及公侯。
有客来传语，红巾更渡淝。苍茫连夜遁，不暇恋春衣。
楼观怜焦土，阳和感杀机。道逢邻舍女，新向贼中归。
亭院当溪寂，衡门傍竹深。开帘怜草碧，移榻寄松阴。
地迥云交野，源通水抱林。世情閒里淡，古貌亦如心。
石路盘斜磴，云岩耸翠丛。平湖涵碧塔，远寺引疏钟。
虹影收残雨，江声带晚风。凭栏一极目，烟水入溟濛。
忆昔过彭城，吾孙祸独婴。仓皇埋旅榇，呜咽赴严程。
骨肉久应化，星霜倏屡更。伤心此停棹，老泪强吞声。
野寺邻荒驿，孤坟出短垣。老怀难割爱，旧鬼亦烦冤。
岁晚乡心迫，天高泪眼昏。哀歌不成调，为尔一招魂。
仙城李子长，短发不及寸。家有觅粟儿，时无郭元振。
经年断往还，使我勤问讯。宁知造化心，天地无情尽。
节值燃灯夜，金宫赐御筵。千年逢此席，万寿愿齐天。
瑞拥阶蓂雪，芳含花树烟。无穷太平历，长奉圣人前。
霁雪动春容，卿云护九重。翠华临凤阙，火树照鳌峰。
应泽皇情豫，浮祥御气浓。承恩歌既醉，稽首祝华封。
金海开芳殿，初春翠辇过。九门过夕炬，双阙近天河。
御酒垂玄渥，宸襟洽大和。共忻陪睿赏，何幸沐恩波。
蓬瀛开玉树，楼观压金鳌。积霰临墀净，华灯影殿高。
瑞烟浮綵仗，春色上仙桃。齐献南山寿，筵前拜衮袍。
绛蜡千枝凤，金桥万道虹。瑞云华盖上，明月禁城中。
镐宴沾同乐，尧年庆屡丰。宸游端可颂，俚曲愧难工。
画阑藏宛转，芳树互周遮。斲石片云坠，移筠万玉斜。
浓分宫苑柳，艳缀海榴花。时复清吟罢，玄言共啜茶。
冥濛香径滑，澹雨洒林扃。侵晓方趋省，留宾暂憩亭。
花明仙掌露，草带凤池青。胜念堪留记，浮踪几聚萍。
此心天地宽，幽亭寄閒静。独坐卷疏帘，落花春昼永。
曲池难容舠，狭路不可骋。万事付一默，闭关深自省。
鱼行不动波，鸟飞无遗影。何处未忘情，月白空山静。
白发出都城，青山引归策。凉风江上秋，惊涛海门夕。
老骥厌长途，倦鸟思敛翮。芙蓉白露零，惆怅远行客。
青青山上松，凿凿山下石。移来近禅居，窗户生秀色。
室中老比丘，怡然坐终日。转境不在遗，观心了无得。
疏雨洒崭岩，微风动萧瑟。所适不自知，何有喧与寂。
一见江海奇，夙闻钟鼎傲。山灵讶雄谈，木客争清啸。
悠悠鹿门期，落落东海蹈。笑问经世人，大梦谁先觉。
琳宫高缥缈，登眺若飞翰。地僻藤萝古，潭深日月寒。
石床空有藓，金灶已无丹。采药从兹去，胡麻或可餐。
尚忆鸿胪第，淹留白日斜。新坟俄宿草，旧圃更残花。
地迥悲邻笛，天清咽暮笳。异时风雪满，孤棹问谁家。
澹月趁霜白，僵钟不自聊。马圆刘驾梦，酒激汝阳朝。
天子正怀渴，侍臣犹病痟。寒号虫是我，敢向凤池骄。
鹿苑何王殿，明时尚赐秦。芳林春碍日，幽草昼眠麇。
畎亩馀生计，乾坤信此身。西京谁欲赋，韦曲有词人。
小殿俯芳林，丹台挹翠岑。重来多好兴，孤眺惬春心。
时序关华发，丘园受短吟。如何韩吏部，已放二毛侵。
客谢酆桥道，逶迤紫阁阴。云霞馀夕照，花柳暗春林。
灯火城中出，星河望里沉。不知王逸少，何处赏偏深。
方作城南别，重为鄠杜逢。岂期尘雾里，今日见人龙。
邂逅非无意，酕醄谅可从。明朝予北去，何处望仙踪。
水北君归隐，匆匆十五年。我来重极目，疑似岳阳川。
楼阁参差里，亭台杳霭边。鸟声听不尽，花底有鸣弦。
二曲交游客，如君信不多。几时违笑语，荒冢已烟萝。
却望题诗处，其如洒泪何。谩看忧乐事，千古一南柯。
复从车马去，何以遂襟期。始信山林趣，全归燕暇时。
霁云随望薄，流曜落秋迟。不及东岩子，常衔浊酒卮。
再过此亭下，森疏真可人。樊墙俱胜昔，花柳忽如春。
总得林间趣，偏宜物外身。脩篁轩后出，何啻万竿新。
回首双流细，森疏万木长。绕溪蒲粉落，夹路稻花香。
所向皆殊绝，平看却渺茫。几时同鄠叟，伐竹构茆堂。
一自京华别，悠悠十七年。形容常入梦，笑语竟无缘。
岂忆穷冬日，相逢华岳前。无能共杯酒，相对益凄然。
会有还乡意，深惭不自量。母留儿作伴，妻为客求浆。
台榜明朝旭，松堂闭夜凉。延缘过残夏，满意泛潇湘。
与君云水别，何梦得商量。合是真调鼎，能忘老卖浆。
还山非早计，举棹是秋凉。有路通衡岳，无诗吊楚湘。
两年叨末契，忽别意如何。一榻吾难稳，千秋尔孰多。
江山渐风雪，东北况干戈。相忆凭鱼腹，焉能似屡过。
洞庭八百里，春波正渺茫。谁将木兰楫，君是紫微郎。
柱识留题字，衣分旧赐香。毋为恋芳草，久已待长杨。
尔向家山去，休歌蜀道难。乘车真得意，戏綵足承欢。
剑阁留诗草，亭溪把钓竿。玉堂回首处，梦绕五云端。
五十虽未老，已知非少年。欲将心事道，秖恐付空言。
抱病日茕茕，君今又远行。斯文谅有味，分手能无情。
柳色才沾白，稍头又转青。百年真转毂，何以慰平生。
一登第一山，自觉众山小。日起海门腾，云连边树杳。
物情随运迁，元化无时了。一事类登山，怀哉愧不少。
今夕复何夕，青灯共片心。联诗乘酒兴，弄月傍花阴。
清趣伴光景，閒谈断古今。万年不尽意，要在自家寻。
去家十五日，始入福唐州。宦心未汲汲，乡思奈悠悠。
行亦诿双老，用何能一筹。途中每自问，揩目看春秋。
珠阁俯丹丘，高寒暮景幽。籁从倾耳听，云傍曲肱浮。
僧定诃林月，乌啼玉树秋。夜深箕踞处，河汉隔衣流。
教子登高第，青云愿不违。正期三釜养，遽作九原归。
夜雨摧梁木，春云掩少微。仪形无复睹，哀些泪频挥。
汉南秋草白，牧马雪中肥。一夜边尘起，千山堠叶飞。
羽书驰玉塞，都护发金微。闻道龙城将，单骑破敌归。
铜羽溯秋风，金缕夜帐空。舞鸾君讵见，调凤妾犹工。
泪竹愁难灭，采菱歌易穷。翻怜秦帝宠，骊下许相同。
萧疏秋欲晚，辛苦客情违。龙分双剑远，雁阻一行归。
月色明疑见，风期邈难依。霜交白野合，露罢青林稀。
羁候朝朝别，寒云处处飞。兹时轸远念，忆尔倦游非。
素质舒玄圃，清芬袅碧纱。自将幽独意，不逐艳阳华。
避暖迟开叶，凌寒早著花。瓣轻飘易堕，枝曲影从斜。
杂雪明春砌，随风入暮笳。何须飞宝靥，长此奉仙家。
迟日出郊圻，悠然尘事稀。野阴堪结盖，沟水欲流衣。
侠客探丸返，佳人抱瑟归。喧喧四邻夕，徙倚向斜晖。
阔别时何屡，蹉跎鬓已侵。还朝明主赐，卜夜故人心。
凉雨杯初覆，空堂漏欲沉。安知非梦寐，相对帝城阴。
雕虫堪厌弃，汗马亦浮沉。问产家人薄，论交国士深。
一丘非豹隐，双剑或龙吟。听罢青衿咏，悠悠伤我心。
一杖入丛箐，春泉处处生。岩侵湖墅近，崖豁海门平。
云径分樵出，风林带鸟倾。盘回千嶂尽，下界一鸡鸣。
柴门一以杜，胜事日相因。移竹听初雨，披花出故人。
石衣行地古，野语隔墙新。忽笑朝来梦，风尘易水滨。
鲁酒不可饮，须倾三百杯。君恩犹未报，丹寸肯成灰。
自有鲲鹏路，可令鸥鹭猜。长江波万里，谁负济川才。
领荐来京国，青云竟未逢。圣情尤轸念，召试独从容。
夜雨辞金殿，春风过辟雍。他年期射策，须敌万夫雄。
舍舟投草屋，质朴有唐风。禾黍寒原外，牛羊深巷中。
提壶孤市远，更烛几宵同。明逐黄龙去，仙源不可穷。
挂席紫枫前，寒江清可怜。归樵遗野烧，贩客逐墟烟。
山笋迎霜出，沙凫背日眠。美人棹歌远，谁与续残篇。
园菜何青青，春风蔼生意。茂叶已充庖，灵根复萌肄。
伟哉君子心，于兹识真味。荐之罗绮筵，令人薄珍异。
如何太白妇，却羡牵牛妻。但得桥堪渡，宁论醉似泥。
穿针还乞巧，织锦惯孤栖。倘学回文字，频年信好题。
侠士气如虹，虬髯向碧空。避仇犹奉母，为虎不依龙。
短剑怀中水，悲歌耳后风。醉来垂泪尽，枉自说英雄。
征骑晚骎骎，陂湖驿路侵。见山思隐计，投馆得归心。
市近春风软，江遥暮雨深。提壶问村酒，谁惜解囊金。
径平草木深，幽碧日以积。遂使水帘胜，咫尺千里隔。
真源不可问，惆怅净色白。窟石冷秋根，何由漱云液。
倾盖即相知，逢君白恨迟。丘园遽为别，弧矢独何之。
云指真人气，风歌猛士词。荒台如更上，莫及暮秋时。
寒气肃岩扉，烟光静翠微。上方鸣磬彻，中夜一僧归。
雨嶂啼猿寂，风林宿鸟飞。云峦心赏共，忍遣此宵违。
天势近河低，村孤夜气凄。风腥水神过，月黑山鬼啼。
梦断楚丘北，情驰梁苑西。夹池修竹畔，枚马几羁栖。
心期掇瑶草，扶杖陟崔嵬。径狭缘云密，禽喧讶客来。
犹疑沽酒去，未即卖薪回。何处寻仙迹，碧桃云外开。
南郡非吾土，东风慰久稽。看花中酒后，羸马故城西。
郢树连襄远，巴山到楚低。王孙归未得，芳草自萋萋。
长途不可涉，况历万峰巅。倦鸟已投树，行人犹在烟。
夕阳沉岭路，寒涧落山田。纵少离家恨，凭高自怆然。
风露临虚阁，应涵秋气清。一山在水次，终日有泉声。
响迸僧钟落，寒兼客枕生。中宵满栏月，都作玉琴鸣。
疑是乘春气，莹莹万朵繁。楼台灵蜃现，庭院烛龙翻。
士女喧良夜，笙歌满上元。漫矜饶艳丽，桃李本无言。
共觅清宵醉，消磨付酒筹。参差分夜月，来往促春瓯。
爱客宜苛令，撩人喜暗投。漫言探海屋，此饮足千秋。
小憩山园静，清和四月天。柳飞琼玉乱，荷散碧钱圆。
腊酒邻翁送，芽茶稚子煎。声声布谷鸟，惊破午窗眠。
吾生常落落，于世总悠悠。龙剑殊难合，骊珠岂易投。
浮樽分郢唱，飞舄共梁游。自许生平在，当为知己酬。
上客非高馆，何缘见爱才。南州逢榻下，北海仗樽开。
翰墨论心富，莺花逐赏来。主人方梦鸟，堪杂夜明苔。
梅市论交后，悠悠二十年。入山徒有约，出世竟无缘。
沦落频相惜，浮沉每自怜。何堪长夜里，坐看岁华迁。
江花低拂座，窈窕雨中枝。湿翠笼芳树，娇红袅碧丝。
骊山清袚处，越水浣纱时。可奈风前态，迷春映酒卮。
野水平溪桥，波翻蓼花乱。斫竹编青篮，门前开蟹簖。
神功开混沌，水府亘氤氲。峡隐将飞石，岩垂欲堕云。
龙腥阴壑迥，鸟道乱泉分。今日摩厓记，知同藏史群。
西峰拨云尽，万象划然殊。地轴连离墨，仙宫秘蕊珠。
微明天有漏，大巧谷非愚。为问探奇者，曾逢石髓无。
石径幽无际，金堂永不扃。丹台犹偃月，仙掌故扪星。
跨鲤探云笈，燃犀遁水灵。如闻淙响外，历历演黄庭。
山霁气初澄，攀萝下复登。千峰攒积铁，百仞矗层冰。
溅雪看庐阜，随花得武陵。平生耽胜事，选胜却输僧。
闻醉金陵酒，高歌李白楼。书来牛渚夕，赋罢凤台秋。
径竹裁青简，江花照绮裘。从来何水部，头白尚风流。
几日忽成别，出门秋草长。西风看雁序，落月掩龙堂。
公子兰为藻，缁郎穗作香。山中苦相忆，惟恐石成羊。
烟树半村墟，青山日将暮。看山尚不归，期尔孤舟渡。
铜荷叶下盖，金芝茎上盘。枝发九龙燄，花高四座看。
明心投分易，承泪觉离难。还持不自照，侍君罗帐欢。
虽居穗城北，常忆?川东。胜怀因物寓，芳意与君同。
小酌花间露，高谈竹下风。时闻棠棣咏，来对玉兰丛。
独有颓年感，偏逢故旧欢。壶觞迎小岁，灯火候仙坛。
正直平生是，飞腾晚暮看。宁因祠灶礼，名姓动天官。
巢居全野性，灵笈每能该。漱玉泉初引，烧丹灶已开。
四邻惟种竹，一径自生苔。何日笼禽至，群呼就掌来。
古阁秋气清，千里灭烟雾。连山开云秀，颓城断行路。
残僧戍荒斋，寒鸟落高树。中多故人情，停杯日空暮。
凉风金石劲，悲气壮隆烈。晶宇荡暄浊，轻脆竞摧折。
松柏有殊性，遂与众卉别。是时阳鸟至，叫啸霜中月。
力尽羽翼单，欲奋不得发。何以表天骨，沉吟犹未决。
穷居寡俦匹，园庐有余清。落叶覆荒池，疏林映高城。
野田刈获尽，霜畦蔬复登。寒月无密影，中夜露气凝。
是时嚣烦息，沉思方入冥。沉冥乃道真，一悟还自惊。
击胡无生还，此己非不知。谓当弃一人，所活千万余。
中原有父母，奋身靡敢私。悠悠河阳桥，生死从此辞。
山空素月出，天净凉雨住。群蝉鸣已息，灵籁稍微度。
笕竹咽远水，邻灯映深树。念兹栖栖者，何由了玄悟。
云深岩寺古，复此凉雨积。树密听猿啼，苔深断人迹。
观理闲虑遣，怀君苦情役。觞酒对幽花，徘徊候山屐。
长江涌块石，万古江中浮。倚空结危构，凌波成奇游。
僧呼鼋鼍出，客指蛟龙湫。云开钟山岑，日映扶桑洲。
海峰三数点，甫北一航舟。百年战争息，江水此安流。
甫里县西角，吴淞水流澌。吾往不能归，入门复咨赍。
小女来相将，牵衣问何之。人生会有适，怜汝途姑时。
千仞崇山顶，清泉何处分。涓涓石涧底，一脉下青云。
天涯戎旅春，一十五回春。多情花与鸟，岁岁肯留人。
客梦家千里，乡心柳万条。片云遮海峤，一雨送江潮。
恋阙绨袍在，怀人尺素遥。春光看又晚，何处灞陵桥。
阊阖疏鱼钥，瑶空结綵楼。千花攒火树，百宝灿星毬。
良夜承恩宴，清时乐豫游。内筵称万寿，岁岁奉宸旒。
积雨带远树，楚天来暮云。疏钟隔野寺，杳霭空中闻。
相思戚我怀，草根虫又喧。何由了终夕，默坐空消魂。
西城有明月，照彼崇台上。万籁夜沈沈，清光独相向。
茅屋掩芳林，萝衣卧苔石。空山寂无人，寒云落秋色。
空斋寂无人，丝桐奏流水。飞絮落寒潭，静逐浮云起。
渔舟晓唱来，声度芦花影。月落曲未终，江空钓丝冷。
微茫江上峰，青青雨中积。幽人兴无穷，闭门对秋色。
朝浴湖水滨，暮宿菰蒲里。偶值荡舟人，双双复飞起。
跏趺依古树，偃息对峰阴。草屩莓苔湿，麻衣烟霭深。
猿啼知定性，叶落见禅心。明日随缘去，游踪何处寻。
老树不知年，无言息树边。着头多雀秽，遍体有蜗涎。
木叶寒时佩，花裀定后眠。月中行客过，疑是野狐禅。
尘埃何所惹，无作坐幡阴。拂户非风动，盈庭自雪深。
尽教三昧彻，那受万缘淫。悟到忘言处，空空是此心。
欢心杨柳花，春风为颠倒。到头有感化，不离浮萍草。
宿世同来否，青山记梦登。云分新坠石，树老旧扶藤。
古藓番文印，胡䰄壁影僧。摩公真狡狯，只履去何曾。
太丘家世故，总角便知名。观象传三易，杖鸠作五更。
衣冠从里俗，月旦满乡评。圣世求惇史，天涯属王盟。
万里青云路，先生次第行。山川频按节，夷夏尽知名。
令肃豺狼避，恩深草树荣。犹思补丹扆，驱马向神京。
山脉贯龙腹，山髓出龙口。九道下成池，千年溉灵囿。
后圃镜如圆，前圃方如席。戴畚忘饥劬，擳发免涂泽。
树株工安排，雁鹜行比立。从宦未几时，高柯隐长戟。
物在乃人亡，食甘惟种核。薤露何易晞，春风总无色。
蜀道通天上，长安近日边。夫君在何处，魂梦苦相连。
诗句人传道，恩私骨拟镌。湖南多旧迹，春草自年年。
园林非绿野，宾客盛兰亭。鹤驭迎仙气，芝房染德馨。
闻歌思水调，忆别愧山灵。何日抛尘鞅，逍遥共百龄。
茅店又安眠，前程听自然。馀魂知有几，不必问流年。
惜别问官居，宜思位莫虚。有为兼有守，庶以答除书。
人岁恒难百，光阴苦易过。身心须点检，事业莫蹉跎。
豪俊今宁少，庸凡古亦多。要知贤不肖，择术在如何。
千载欧翁醉，遗文亦壮哉。几经亭下路，留读憩阶苔。
此地饶炎热，南中恐未然。有风番助暑，挥汗欲成泉。
鸟避栖深叶，蝇喧集满筵。百忧吾共汝，流涕北风篇。
江雨晴难得，炎风郁不宣。湿蒸藏久药，润透读残编。
避漏移床遍，通明捲幔偏。滁阳二年客，入夏欠相便。
今宵是除夕，明日又新年。爆竹惊残梦，寒镫照独眠。
风霜催腊尽，梅柳得春先。抚景情无限，那能不怅然。
久别龙山云，时梦龙山雨。觉来枕簟凉，诸弟在何许。
终年走风尘，何似山中住。百岁如转蓬，拂衣从此去。
只今三省佩，又下五城楼。蓟北霜初落，淮南桂已秋。
宫云随子舍，卿月引行舟。可奈河桥柳，年年绾别愁。
高步驱流俗，峨冠领诤臣。物情端有望，天道讵无亲。
笔绝中宵草，山颓百岁身。魂游何处在，华月满枫宸。
朔风吹讣至，寒夜不成眠。邦国斯人泪，烟波寡妇船。
故山春寂寂，丹旐晚翩翩。自古谁无死，脂韦浪百年。
月出大江平，仙舟上国行。回帆混天影，发棹动春声。
远树光疑湿，虚窗梦与清。知君济川具，聊复试初程。
酒榼何因至，蓬门偶一开。谁知居士室，犹有故人杯。
落魄看交态，分曹见吏才。鹔鹴吾已典，萝月几回来。
六载张君政，讴歌遍海乡。楚材工制锦，汉署待含香。
泽普花封雨，名高柏府霜。中朝徵异等，早晚觐明光。
薄海真多幸，琴鸣几度花。量留因保障，召对首清华。
绣斧频推毂，铜章两及瓜。持衡需启事，知不负皇家。
江上逢孙楚，山中问鹖冠。秋云玄阁冷，夜雨敝貂寒。
壮发何时变，衰颜此日看。岁华摇落尽，何处有江兰。
念年五相送，今别况悠哉。路出丹阳去，情深白下来。
飘零从此始，惆怅未能回。努力看华发，听鸿且莫哀。
谪吏书成否，闽中已四年。丹砂江客赋，斥卤海王篇。
鸡犬看茅舍，儿童榜钓船。主恩曾不薄，咫尺五云天。
万里覆寒云，千村飞素雪。此时为欢愁，心如三伏热。
上客来何暮，山斋菊欲残。犹馀秋径色，聊待酒人欢。
艳蕊迎霜立，寒香浥露餐。晚酣休便去，新月出林端。
藉甚天潢彦，才名满帝家。书藏东观草，馆号赤城霞。
梦里常吞锦，毫端自吐花。不知银汉水，几日见浮槎。
一本芙蓉树，三秋觅地栽。尚逢南客问，果向北亭开。
色落仙人掌，香浮太乙杯。可怜霜夜月，华艳满池台。
慷慨歌燕市，依然屠狗亲。远山随酒媪，胡粉抺天人。
异服花纹裤，高风垫角巾。绯桃一夜雨，浣却素衣尘。
紫翠湖山傍，枝头闹双鸟。长忆梦中闻，西溪竹窗晓。
浅交多别语，情极易忘言。送客风生舵，怀人月到门。
夜长偏旅榻，秋早是江村。复向论心地，何年共一樽。
望望平安驿，春行路不遥。故人还此地，芳序且元宵。
水近潮通閤，灯寒月过桥。计程拚取醉，佳赏更须招。
偶偕东海士，来款北山居。霞馆重分榻，江门欲戒车。
情劳具鸡黍，坐喜弄琴书。别思何由遣，清风奉穆如。
湖上乘春棹，山中问隐居。病閒行药后，兴减落花馀。
客舍停云久，僧窗鉴月虚。向来谁把臂，应叹故交疏。
同领乡书者，才名君最先。赋成栖鹏日，笔绝获麟年。
堂有双黄发，家无二顷田。交情尽一哭，泪洒寝门前。
流年驹隙影，屈指六旬三。景物今犹昔，人情北似南。
勋名嗟落落，须鬓已鬖鬖。村酒聊为乐，炉香手自拈。
愿祈尧日永，共祝寿星添。野老依林下，宁忘雨露沾。
解缆靖溪头，泊舟三河镇。秋风冷透衣，夜月明如镜。
访旧半存没，处喧惟静定。感兹兵火馀，生齿犹繁盛。
英年兼令质，秋水映娟娟。才行诸昆重，诗书累代传。
一朝随化物，万事逐浮烟。听话临终意，何人不怆然。
春宫方进贺，行李又言旋。冰雪三冬候，关河万里天。
斯文慎自保，交谊久愈坚。泮水诸生在，瞻思意独悬。
行乐非无分，依违必有因。江山能爱客，风雨故留人。
篷底茶烟湿，樽前竹叶醇。米家船似屋，到处白鸥驯。
钟声如一寺，林影望还分。径转塔才见，轩开溪共闻。
相过成晚步，分坐见秋云。诗卷娱禅暇，晴窗花气熏。
良人越关河，岁月忽已久。灼灼庭中花，菀彼庭前柳。
春阳被万物，芳草亦合欢。如何远别离，长江路漫漫。
漫漫江河长，迢递不可逾。相思发长叹，视我明月珠。
峨峨青山下，小屋十馀间。禾黍满东皋，桑麻翳后园。
日出读我书，日入高枕眠。相知无心曲，惟此门前山。
好鸟归深林，白云宿层巅。陶然得真趣，悠悠乐吾年。
乱峰前路迥，旅况正纷纷。落日荆门望，青山楚国分。
孤城连郢树，独棹入蛮云。谁念天涯客，西风见雁群。
舟发川中路，孤吟背夕曛。秋声巫峡水，暝色夜郎云。
野店青山绕，溪桥绿树分。采菱歌棹远，风静有时闻。
不事鲁儒文，谈兵动主君。开弓学明月，射雁落黄云。
桃叶迷歌扇，榴花醉舞裙。遨游五陵地，结纳李将军。
试酌女贞酒，春风生缊袍。光真浮琥珀，功或胜蒲萄。
聊以分同好，非徒餍老饕。五加君酿美，芳韵定应高。
渡江潮正发，江月看沈西。星入金波动，烟浮碧汉低。
霜钟遥水殿，渔火近沙溪。京口维舟处，初闻五夜鸡。
朝来雨不止，薄暮晃新晴。万壑泉争赴，千峰云乱行。
鸟擎林叶重，鸭泛水花轻。吏隐真投迹，篇章取次成。
牛首城南路，听鸡试晓行。露沾乌帽重，岚透紫罗轻。
野色花无数，山声鸟异名。万松深处转，洞口白云平。
岂是高人室，能劳二妙来。炎天西雨豁，深院郁蒸开。
改革因风树，留尊对晚苔。高吟俱感激，琴罢转馀哀。
青门频有约，白社岂无期。不负渊明酒，应怀远公诗。
荒村馀橘柚，春水对鸬鹚。颇惬幽人契，长吟正在兹。
吏人随我出，渡头云正晴。映雪波逾绿，有泉山更清。
地每少人迹，舟不系吾情。到县三百里，短歌记遥征。
艾炷乾尤焫，蓍茎老益神。病多疏世故，欲寡乐吾真。
秋祀邻赊酒，晨炊婢析薪。掩书休目力，枸杞荐茶新。
近午生微暖，残云散积阴。朱明新节序，绿暗旧园林。
幕佐论时政，山人献雅吟。南风来应候，解愠快民心。
离筵一尊酒，还试五时衣。白简名逾重，青蒲事渐非。
湛惊新露渥，聚讶旧星稀。莫以天颜瘦，应推海宇肥。
暮云人怨别，乔木尔翻飞。倘及弘之事，无鱼老钓矶。
春从邹律动，近得破愁颜。心事孤灯下，年光万死间。
赋成馀白发，身在有青山。共尔烟霞约，飘然去不还。
汉使寻源后，蒲萄满旧宫。如何尺素里，枝叶往时同。
滚露衔空碧，抟烟射小红。谁能贮万斛，远寄日华东。
华大如小阮，开樽卫水东。金鞭挥夜月，玉袖并春风。
偃仰青天笑，歌吟芳桂丛。持余湘水赋，留寄与群公。
南山绿桂树，春来发几枝。葳蕤持满袖，千里寄相思。
月落清泉浦，风吹沙麓支。勖尔加餐饭，徘徊别路岐。
黎阳临大道，城北达城南。相逢问令君，不尽使君骖。
雪霁椿枝绿，春融萱草酣。荀何千载后，独此一清瞻。
寒月照松棂，昙花香满庭。偶来沧海客，一缀白榆星。
妙偈参诗入，微钟杂梵听。危楼频徙倚，醉眼落空青。
芳洲启兰若，沧江自环互。终日风雨来，长林翳烟雾。
香凝薝卜花，翠湿菩提树。高僧悟禅秘，妙断往来趣。
时闻独鹤鸣，莫辨孤鸾去。薄暮动疏钟，空濛不知处。
峨峨琅琊山，拔地几千丈。坤灵毓神秀，景态日万状。
金碧灿晴峦，芙蓉开叠嶂。于时喜跻攀，倏至飞舄上。
天姥如可晞，匡庐遥相望。长歌招安期，临风复惆怅。
匣中有古镜，清光如明月。昔照我朱颜，今照我白发。
谢傅爱羊昙，东山日并骖。称名当第五，受爵敢过三。
浪谑曾无虐，风骚秖自耽。庭花莫閒种，芳草树宜男。
毛羽照青春，衔泥不厌频。画梁高处好，谁是捲帘人。
五月溪山路，水深云更深。溪梁连近麓，帆影掠长林。
巨浸愁农事，重阴伤客心。翻将经济意，时向簿书寻。
释靷挹济流，返驾阅齐菑。暧暧芳草色，千里绿成荑。
春晖将见娱，旷处反为悲。俱称远游子，行留竟焉岐。
往遘匪不繁，今追良已稀。唯有飞鸿羽，可以展遥徽。
苍苍千秋色，沈沈何时旦。一与王生游，遂为浮薄冠。
尊酒关他人，诗书同兹难。寻形诮嵇阮，传声依绛灌。
虽邻长沙谪，尚迩交州窜。拂拭瑶琴徽，为君再三叹。
海上神仙馆，天边处士星。卧云歌酒德，对雨著茶经。
石洞龙嘘气，松巢鹤坠翎。都将金玉句，一一写空青。
言寻中禁路，来问列侯家。玉座攀云色，金城步日华。
池烟深锁树，苑漏曲穿花。莫笑绨袍敝，长裾半赤霞。
知尔愁驱马，何人遣牧羊。归仍张廌竹，产乏葛家桑。
小苑骄梁客，雄风答楚王。千秋君自爱，赤管似差强。
久别忽相逢，交情感慨中。才名今日胜，情况旧时同。
阴转柳梢月，香飘花底风。一樽须尽醉，后夜各西东。
智者惟乐水，乐之斯饮之。清贫自足乐，真味谁能知。
江海归吾量，膏粱匪我思。孔颜今不作，千载竟何师。
去国秋声动，监州复远行。梦中宫树渺，江上楚云横。
折槛名逾重，投湘愤未平。冰霜自爱惜，出入本来轻。
貔貅肃千队，风云阵八方。鲸鲲息吹浪，一望通扶桑。
神武沛瀚渤，经略毖封疆。既已廑未雨，兼之危复隍。
千村屏狐鼠，八郡屹金汤。铙歌与壤吹，洋洋达建章。
此夕初闻雁，居然知异乡。惊心万里月，回首一年霜。
未敢同胡越，非因谋稻粱。天涯沦落者，半夜起彷徨。
残霭动疏林，平畴入远浔。月圆今夕话，风碎隔年心。
蹙蹙江湖窄，瞿瞿天地深。偶传消息好，喜慰一登临。
西峰上方处，台殿隐蒙茏。远磬秋山里，清猿古木中。
颇学梅公隐，都忘尘市心。白云随杖远，红叶住山深。
放鹤夜归洞，种桃春满林。祇应松下月，长照北堂阴。
天炯夜光寒，升平万姓欢。火云流贝阙，红雨下层峦。
夜骑游潘岳，春衫舞阿蛮。香车金犊过，沈醉夜更阑。
城堞势凌空，江流百折东。云蒸神女峡，春沁楚王宫。
民屋高低见，山花寂寞红。夜深奔浪恶，风雨撼苍穹。
汉业追千载，别筵重一游。相看成俯仰，寥落满襟秋。
之子清修士，悠然大隐情。移居原避乱，习静为逃名。
庭有鸣阴鹤，林多求友莺。通家真忝窃，羡尔著书成。
羁旅相过日，论文数启予。风尘聊对酒，水竹且谋居。
乐志宜公理，垂惟拟仲舒。旧林烟月在，归梦未应疏。
玉河冻不流，晓结冰花细。客馆傍东堤，三旬喜留滞。
捧表被光华，开筵接亲契。抵任尚迟迟，吴门度新岁。
绕绕郊门道，沙寒驿路微。烟花行客晚，京洛故人稀。
野岫孤云没，春山独鸟归。秦川隐关塞，一望一沾衣。
新安江上客，卜筑古邗西。选石安棋局，临流倚杖藜。
花源舟自入，竹径酒曾携。颇有王猷兴，相寻似剡溪。
落日枫桥路，船窗暮雨昏。秋萍拥沙觜，霜叶坠篱根。
山寺炊烟起，江村宿鸟喧。临风思往事，独坐暗消魂。
木落空山里，茶花照眼明。经霜同菊傲，向日效葵倾。
气借阳坡发，英随雨后生。枇杷亦何幸，独擅款冬名。
久向吴中卧，今为岭外行。风尘千里客，琴剑一书生。
瘴海秋将尽，关山月自明。莫愁途路险，南越已销兵。
柱史今何在，园亭秋气清。小山浮水出，孤月浸空明。
池映寒花影，庭多落叶声。移樽醉山简，对景不胜情。
惟上秋将尽，高天鸿雁哀。挂帆杨子色，载酒秣陵来。
山雨沾书阁，江枫落弩台。十年思见汝，莫负故人杯。
使者出燕州，翩翩拥传游。珠旗云梦泽，玉笛武昌楼。
雁去频经岁，鲈肥已及秋。报书张仲子，为我拂吴钩。
白傅风流在，千年此石苍。鸡林谁并价，燕寝坐凝香。
秀色烟霞上，端居枕席旁。君家园倍胜，触目况琳琅。
为探奇胜迹，不惜路途遥。古寺依青嶂，云门挂碧霄。
水流忘昼夜，僧苦半耕樵。贪看游鱼出，持杯坐石桥。
望去千丝碧，飞来万玉明。高低非一态，蜂蝶不相惊。
乍拟纷纷雪，宁为泛泛萍。隋堤三月莫，沾惹舞衣轻。
弟也习音乐，一室自鸣球。五月候夷则，黄钟律应不。
深序追前辈，通才渐老成。圣朝徵实录，之子匪虚名。
贺世罗浮凤，怀人太液莺。东南冠冕地，行矣焕弓旌。
海国春无旱，连春旱不任。举天云汉咏，匝地桔槔心。
繁露皆儿戏，重溟有盗侵。欲将双泪眼，洒作一朝霖。
斧柯曾不试，新叶自纷纷。一碧何如水，层空只乱云。
文书森过日，鸟雀晏为群。遮莫惊丝竹，箫韶习奏闻。
猗兰在空谷，葳蕤粲玉芳。对此怀故人，?然天一方。
安得远相过，击枻下沅湘。岁寒结深契，遗余双鸣珰。
五马归来日，闲身六十强。春花自烂熳，云水共徜徉。
邑种菜公竹，邦留召伯棠。平生天下志，白首付沧浪。
明月不可得，孤灯还近人。只缘怀久别，转觉坐相亲。
露下松坛夜，云归石洞春。所欣心迹静，笑语见情真。
剪烛临清夜，开轩对白云。眠迟诗共赋，歌罢酒初醺。
风起松声近，溪回野色分。别来愁思满，南雁正纷纷。
白筼明春雪，清尊注晚霞。客行天共远，人醉月初斜。
武岫神仙宅，珠林处士家。东归三十里，好为寄梅花。
白苎明春雪，清尊注晚霞。客行天共远，人醉月初斜。
武岫神仙宅，珠林处士家。东归三十里，好为寄梅花。
衡门绝尘鞅，隐几面青山。兀坐非南郭，冥心万象间。
玉笈朝朝启，琅函夜夜开。甘泉多侍从，应荐子云才。
为爱花时好，遥林载酒过。晓莺啼不彻，芳绪坐来多。
银浦流云净，清辉独映君。夜来风露冷，仙乐下方闻。
云生青几上，泉落素屏间。若个堪招隐，何须更买山。
新语汉高惊，片言粤佗喜。乍可动帝王，常恐厌儿子。
英雄心胆殊，不惜儿女态。最笑啖名人，含情死后悔。
云表三青巘，萧生昔栖迟。缃素久已散，荒台仍故基。
落日循岭圃，逍遥面崔嵬。当年选幽胜，花竹绕阶墀。
千龄亦未远，俯仰有馀悲。勿讶岩居子，缅想希安期。
姬辙既已东，王纲日陵替。蛮夷遂猾夏，诸侯亦专制。
虽称葵丘盛，区区假仁义。大哉春秋笔，斧钺严可畏。
是非予夺间，立法垂万世。孰云吾道穷，经成感麟至。
荥河不爱宝，龙马负图出。人文兆鸿濛，列点昭星日。
皇览契玄造，俯仰已致密。五行妙生成，八卦定凶吉。
大哉周孔圣，以道相继述。虽云六十四，万汇始画一。
三国既鼎峙，髦俊纷如林。恭惟诸葛公，出处实所钦。
结庐南阳卧，抱膝梁父吟。管乐虽自许，伊吕非难任。
君看三顾馀，驱驰劳寸心。拳拳出师表，读之涕盈襟。
抱子哭夫日，抱孙哭子年。身危将累卵，心碎甚飞绵。
孤在千金重，郭亡一发县。万钟生不待，秪买墓边田。
恒贞有吉占，易为妇人告。从一亦何占，我心匪陵谷。
五十被旌书，六十受多福。之母古硕人，百年洁如玉。
居山岂为山，只爱此中闲。野菜何消种，柴门不要关。
饭余听涧落，经罢看云还。恐有寒山句，多题藓石间。
阴森石欲搏，曲跃津难渡。欲留不敢留，一去一回顾。
三月卢龙塞，沙中雪未干。朝来折杨柳，春色忆长安。
坐久北风起，江声带远沙。客愁初到鬓，乡梦不离家。
林静无残叶，灯寒有落花。怀君夜难寐，别绪转如麻。
相逢驿西路，交深难别离。市桥同水泊，风雨独何之。
江黑一帆没，夜寒孤梦迟。仙踪无处觅，推枕益凄其。
天兵夜度辽，去家几千里。霜落塞草腓，朔风动地起。
驰突羽林郎，召募良家子。弓刀各在腰，人人乐殊死。
奋勇争先登，所向应披靡。长歌早入关，誓将雪国耻。
五旬同览揆，令节让君先。喜蹑洪厓后，云霄许拍肩。
暂投松柏咏，共醉菊花筵。常侍工佳句，今年胜旧年。
岂是荆高辈，沾沾易水浔。屠龙先世业，射虎壮年心。
斗室长悬剑，匡床独贮琴。长门新赋就，未肯博黄金。
膏雨既沾足，畇畇满野春。艺禾供庙祭，遗柄利农人。
佳气接蓬莱，衡门掩绿苔。山深云自合，江涨浪初回。
帆影归渔浦，滩声落钓台。画图殊有兴，千里共徘徊。
聆尔金闺赠，思余白石歌。共看杨柳暮，相隔海云多。
采服依丛桂，高轩映薜萝。椒潭风日美，倚棹一经过。
京华非远地，子去近明君。晓辨龙池树，春翔象阙云。
封章何日上，旌旆此时分。天末多佳句，因风寄雁群。
天南归二鸟，俱是凤池群。独立青冥外，时来瑞圣君。
春风摇綵笔，夜月理玄文。惆怅初阳洞，相思寄暮云。
骋望白狼间，追兵大漠闲。黄河通月窟，青海入天山。
剖竹行秦垒，封泥守汉关。豫知麟阁上，先候策勋还。
鸣笳发陇首，建节望河源。莫以边功重，能令中国尊。
名王应膜拜，渠帅会宵奔。早献安边议，归来入蓟门。
奉檄出河滨，行看柳色新。一官宁不贵，五斗秖因贫。
绛帐樽中色，青毡马上尘。故乡云树近，早晚望慈亲。
斯人江左秀，朗若披云岑。清风振玉佩，白雪鸣瑶琴。
应刘失前步，陆谢无遗音。太息谈艺录，良工诚苦心。
萦萦初月柳，撩乱愁边见。阴忆武昌门，高想灵和殿。
金塘承日映，绮陌迎风转。学舞未能休，缨情欲谁眷。
樵牧久已出，惊禽噪初阳。寝扉南涧伴，疏竹晓风凉。
夜永道机熟，秋清人意强。居山幸一载，晏起适徜徉。
轻装仍万里，一再未云艰。至性关今古，高情失水山。
独怜原鹡去，空忆渚鸿还。以我良朋叹，为君游子颜。
亦知官有命，吾道少逢人。时最苛廉吏，君犹念远臣。
遥闻燕谷律，应得岭云身。归去黄峰北，故山不厌贫。
惜别重行行，高风落雁声。野阴朝雨急，江静夜波明。
弋水旁通越，灵山曲绕城。此邦多故旧，送子不胜情。
旭日晨开景，寒烟结彩霞。流文连海峤，散影绕天涯。
落共孤飞鹜，光分数点鸦。长风吹断处，万锦下晴沙。
远影平如盖，孤峰澹若云。松楸迟日照，芦苇带风闻。
翠潋一湖抱，青光三郡分。忘机余已久，鸥鸟自成群。
紫塞三千里，征夫去不还。帘前新月上，似为寄刀镮。
莫问尉佗装，千金岂在眼。请看马上公，何曾事生产。
曲岸少人烟，斜阳下远天。千帆同挂月，小邑喜迎船。
风吼停桡夕，霜飞击柝边。南来渐有客，乡语自相怜。
郎君东国彦，家学似丁宽。雨急折苍玉，霜清彫紫兰。
修文何自早，遗札不能看。独有秋风叠，山窗夜夜寒。
斗酒重阳后，危楼万里前。停云忽蔽地，起鹤故横天。
斜日留倾盖，疏花影别筵。忍看骢马使，遥向碧鸡边。
岂料吾刘沈，提刑继入滇。经过此台上，共醉菊花筵。
日落杯光动，楼空海色连。无论即万里，身世转蓬前。
当轩玉朵孤，植竹翠茎扶。香细风初动，神清俗本无。
寒深溪井涸，月出山瓢疏。何处异乡客，永怀歌茱萸。
仙山在人境，出郭惬幽寻。花雨散瑶席，松云结暮阴。
胜情欣有托，酒政雪能禁。借问三青鸟，何时有报音。
皮骨馀生在，七奔今亦劳。马蹄谙至理，鸡肋见吾曹。
四壁家徒立，双钩气尚豪。求羊能不负，开径引蓬蒿。
扳林窥宝井，就架检丹书。抱石白云懒，出花清磬疏。
归来华表鹤，好住武陵渔。羽客瑶坛上，相携奏步虚。
水石幽深地，风流贤主人。琴尊随处布，鱼鸟自来亲。
相对但行乐，兹游当采真。柴车任投辖，今夕不须巾。
为欢方未已，暮雨更相留。柳絮入诗料，花枝当酒筹。
谈深抽秘检，醉后梦神洲。莫怪心俱远，萧然自一丘。
湖海扁舟远，园林数子劳。丹诚怜尔辈，玉案愧吾曹。
昨夜金沙目，何时汝水舠。綵云连集庆，细酌盍簪醪。
日暮惊传雁，更阑未帐牙。榻前千种思，灯里数团花。
迅去南川马，轻追白水沙。情知难作别，迟落晚天霞。
职清终是贵，路近即为家。雁报千金易，云瞻一路赊。
座开新幕客，锦烂故园花。长昼闲蓬枕，春风自放衙。
坐久临更寂，歌浓伴月明。旅怀频恋目，残籁苦吹声。
灯信花前结，春容酒后生。遥思寰海客，休戚几关情。
金缕春萦树，莺啼晓破烟。泮池观海近，云砥淬锋先。
万卷书横架，三秋榜丽天。燕台杯送剑，不是荡离筵。
云岭何年辟，挥鞭此日行。步高天转近，眼阔景常清。
勋业空前古，乾坤著大名。太平有几相，屈指溯前生。
刚别重山外，相逢渐面非。片云浮目远，孤月照形稀。
渡海舟应到，朝天马正飞。萱庭春昼永，嘱与报归期。
一径无车马，相寻且杖藜。戴因招隐忆，袁岂避人栖。
仗虎炉空在，笼鹅帖懒题。蹇驴何处去，应过灞桥西。
孤舟江上泊，春事客中催。是日逢君饮，愁怀忽为开。
山城微雨过，庭沼逐波回。共对连枝萼，宁辞醉后杯。
秣陵从宦地，少府讼庭閒。跃马新林浦，寻仙句曲山。
云连三竺外，人在六朝间。何日乘风去，茅君同往还。
迂僻殊多感，非耽一壑娱。衣冠犹蹻蹠，泉石亦穿窬。
声气分高士，肝肠托腐儒。相期能不浅，吾世见唐虞。
自向青门隐，人情识大都。九疑横地轴，五纬暗天枢。
共信飞为鸟，谁云赤匪狐。曝芹吾欲献，未卜圣明俞。
时趋日以伪，世路总嵚岖。无处寻昆璧，何由辨珷玞。
识途嗟款段，变色骇于菟。分手深相惜，故园松菊芜。
门前易水路，下马汉阳人。野寺天晴雪，他乡日暮春。
相逢一尊酒，久别满衣尘。不惮王程急，应怜伏枕身。
多难心逾壮，高情宴独迟。风篁迷晚径，烟草暗春池。
射虎还疑石，惊乌尚绕枝。缘君念兄弟，把诵鹡鸰诗。
黄鸟堪求侣，青山独掩扉。相思空夜月，一别换春衣。
江树云边出，林花雨外稀。董岩佳赏地，连佩莫相违。
岂有裘和葛，冬春共一囊。新裁拣入市，败枲任堆床。
已自甘由缊，谁堪裛蹠香。我私忍便弃，慈母泽难忘。
心怯长安路，艰难备一貂。追欢曾几月，抛冷只今朝。
腻紫迎沙透，香茸带雪娇。跨驴头戛戛，贳酒亦何聊。
雠校每终夜，丹黄不妄研。购来时倒廪，换去可论钱。
好托知音在，免随故纸捐。奇编难再值，追昔已徒然。
愁多久罢炤，出匣影濛濛。梳裹聊为尔，冠巾奚取同。
伴衰惟镊白，配艳好传红。圆缺都无意，他年未拟通。
二物虽兼售，何能遂济贫。摊门殊琐琐，搜箧已频频。
颖客濡谁健，针工整始新。酸寒君莫笑，凑作杖头缗。
龙渊辞我去，床头分外孤。何人占宝气，枉自掷泥涂。
侠节能酬否，儒装解佩无。犹疑中夜啸，酒醒辄相呼。
老天开异境，琼岛落尘寰。鸟没黄云外，人行玉树间。
石陉翻齿齿，冰溜激潺潺。剩得新诗料，奇观慰往还。
鹊声频送喜，佳气集高门。桂籍初登子，兰阶更得孙。
极知天有意，谁谓善无根。多少归田乐，相期颂达尊。
山色重重冶，云容片片鲜。花风香水气，梅雨润苔钱。
茶别松萝味，兰销鹊尾烟。每于诗外旨，悟得句中禅。
冷风吹幕影，碎雨响蕉声。伏枕才成寐，犹来梦里惊。
红船压秋绿，水涩藕根香。昨夜龙沙月，鸳鸯梦薄霜。
秋弯扫蛾翠，生色染丝黄。为报浔阳客，行云不下堂。
广文金闺身，台城一相见。壁素悬青灯，花虫蠹书卷。
去买沔阳船，挂帆上秋水。别路折垂杨，歌声断肠起。
花落烟江口，青苎新槽酒。索寞辞官资，还家奉眉寿。
广文金闺身，台城一相见。壁素悬青灯，花虫蠹书卷。
去买沔阳船，挂帆上秋水。别路折垂杨，歌声断肠起。
幽径穿林过，浑如洞里行。萧森无日色，滴沥有泉声。
古木千章耸，长藤百尺萦。肩舆出山口，回首白云横。
苍岭郁岧峣，行行路转遥。沿厓山石滑，夹道树枝交。
细雨沾狂盖，寒风薄敝袍。关情民事切，跋履敢辞劳。
托迹依农业，悠然惬隐情。石田春雨足，茅舍午风轻。
莘野怀伊尹，南阳忆孔明。寥寥千载下，谁复继芳声。
京国论交地，都亭送别时。遐方民待久，故邑马行迟。
昼静蛮烟息，春深化日熙。循良应不忝，万里慰相知。
樽酒长亭别，西风雨乍晴。蓼花明晚色，芦叶带秋声。
里巷门虚设，山村犬不惊。悬知公事简，吟笑有馀情。
故人成久别，邂逅客都城。夜雨方论旧，春风又送行。
乡关频入梦，云树远含情。迢递清溪上，相思对月明。
驰驱催别思，飞旆出都城。潞渚孤帆远，洪厓古树平。
菁莪歌小雅，木铎振希声。门下抠衣者，彬彬总有成。
西风寻旧约，佳酿复新开。微雨檐前歇，清风席上来。
祗凭文字饮，不用管弦催。瞑色起山际，留连未肯回。
河梁此为别，风雪入年残。况问彭郎渡，还归严子滩。
青山空向老，江水至今寒。寄语桐庐宰，穷交自古难。
今夕知何夕，明朝是岁朝。雪封岚气净，云护岭天遥。
杨柳惊横吹，梅花起丽谯。故人新酒熟，储兴款春宵。
隐树为莲座，鸣螺集梵筵。不知成佛后，犹记下生年。
义岂因文字，心难灭世缘。閒来林下坐，亦是小参禅。
净业无多地，经禅只五君。襟期同月朗，经卷借兰薰。
苏晋犹耽酒，周颙久绝荤。纵然离世网，终未断知闻。
仙才多玩世，况复幕官闲。鹤养空庭树，云栖傍阁山。
酒干官长禁，诗乞野人删。为有延徐榻，相期数往还。
柳市南头路，三年此重过。长贫为客倦，高卧奈君何。
岭背夕阳尽，月明秋水多。徘徊那能去，门外即烟波。
积晦连幽朔，长阴动十旬。六花犹作雪，三月不成春。
易白愁中发，憎寒病里身。因怜邹衍后，吹律更何人。
十里到孤村，柴门下夕曛。霜铺平野月，钟断隔溪云。
病骨逢秋健，清言忘夜分。自君多秘术，猿鹤渐成群。
朱颜非自换，良为箧镜欺。箧镜终不发，朱颜终不移。
歌罢月在梁，影落阑干垂。感君明月心，不弃秋风姿。
犹记覆耳发，挂君飘缨髭。宛转结不解，烦君立移时。
卜居欣得侣，咫尺巷西东。老马能知道，新诗合注筒。
鞭庭春不远，扫径雪初融。冻泼家醅在，先期一笑同。
高歌谁和予，清曲予赓汝。十载旧知音，幽兰芬妙语。
夏夜飞萤火，空山乱趁人。收拾书囊里，三更供苦辛。
冉冉上春台，匆匆归昼锦。怜君尚下帷，书床横角枕。
赠尔山龙锦，去谒广寒君。骋骋天河步，依依侍五云。
浮生偕电露，名理悟幡风。浊酒谈中圣，清斋问大雄。
净名居士榻，忉利梵王宫。此日三车去，悬知二业同。
黄粱殊未熟，大梦竟难呼。兜率天高下，遮须界有无。
文成歆上帝，草定属潜夫。伏枥今谁辩，长歌碎玉壶。
龙宫开净业，鹫岭学枯禅。障息三天外，神游万劫前。
空花函谷梦，祇树肇林缘。谁复偕苏晋，长斋绣佛筵。
邂逅平原饮，飘然夜雪过。寸心雄海岱，只语废江河。
落日生刍远，悲风大树多。如渑犹夙昔，万恨掷蹉跎。
北阙悬车蚤，东林曳杖馀。神留中土卧，帝命太函居。
五岳藏玄草，三天坠白榆。庭阶双玉在，雪涕茂陵书。
豫章南浦南，送郎下江帆。何用表离意，茱萸绣领衫。
豫章南浦北，送郎下江舶。何用识郎舟，沙棠青丝䋏。
何处最伤情，南浦西江渚。不忍见南浦，是我送郎处。
大江三千里，南浦最伤情。江流日夜深，是侬泪所成。
披缁还戴笠，独自坐崚嶒。有相元虚妄，无言即上乘。
形将同木槁，心已似波澄。不是旧相识，翻疑何处僧。
落拓怜吾友，知音聋俗稀。天秋一鸿动，人老外黄归。
客梦迷吹角，闲情入捣衣。送君邮树转，寒雨正霏霏。
画舫超宗别，黄堂谢凤愁。几年孙户闭，一旦曾宫游。
棘寺乘龙日，京闱擢桂秋。捷音须早寄，天阔雁悠悠。
吏散黄堂静，惟闻爆竹声。一宵寅卯岁，两地别离情。
懒怕官常责，贫添梦寐清。壮吟悲往事，知己费推?。
放棹入吴江，瞻云思欲狂。亲闱双雪鬓，宦海一风樯。
理郡知无术，忧民若有伤。微吟笑今古，渔唱起沧浪。
高堂违色养，薄宦滞功名。几载归闽梦，今朝到越程。
山环晴见喜，涛怒夜闻惊。此际倚闾望，应思中路征。
未献河东赋，先为泉下行。事姑如奉母，养弟莫过兄。
闻讣千山隔，招魂万古情。空阶明月夜，疑听诵诗声。
林园春雨余，竹色浮绿雾。美酒生微波，残梅杂芳树。
尘暄隔清池，玄赏惬幽趣。偶同文翰游，及此良时遇。
共是天涯客，那堪复送君。感时悲贾谊，下第惜镏蕡。
沧海沤波远，青山鸟道分。声华久自著，聊复叹离群。
琅琊消积雪，滁阳惊早春。美人隔千里，离思集芳辰。
长吟还浩叹，嘉会良无因。何当共携手，采兰湘水滨。
强对青灯酒，遥瞻白发亲。愁深知有夜，客久似无春。
短烛千山梦，虚舟万里身。梅花东阁外，又向故园新。
旅况托尊罍，尊空愁更来。人随春燕去，心与暮潮回。
驿鼓青帆下，桥灯水市开。桃花明两岸，翻讶入天台。
相府青山下，风吹戟户开。昔时朝士至，今日路人来。
鹤语留华表，星文坼上台。千秋一洒泪，徒有雍门哀。
齐鲁多奇迹，鄄城会有台。当年空战伐，此日巳蒿莱。
子建不可作，齐桓安在哉。悠然会心处，选胜草堂开。
嗟尔投荒在，十年归鬓新。豹文淹瘁疠，龙节渐风云。
往事收残泪，清时录远臣。别深鱼雁阔，迹久凤麟驯。
余亦丰城物，思君剑水滨。客衣浑自浣，不染雒阳尘。
贞哉王氏妇，结发从所天。百年奉箕帚，中道成弃捐。
白首会一死，甘心即九泉。婉婉桃李花，随时竞春妍。
漂泊风雨中，零落岐路间。死者奚所憾，永为生者怜。
分得淇园种，年深长万竿。露华凝翠羽，雪色映琅玕。
案上琴书润，窗间枕簟寒。不徒瞻劲节，还喜报平安。
相思分异地，相应自同声。各抱悬悬意，频看字字情。
馀年知几许，何日续重盟。南北应天限，离鸿怨弟兄。
碣石移山小，微风动红蓼。青蛙禁不鸣，寂寞池塘晓。
红芳开未繁，蜂蝶乱如织。莫羡上林春，同是东风色。
先生非爱禄，老去本耽闲。流水无心住，孤云不峦山。
会须存直道，莫只怆离颜。我为虚名误，形骸困往还。
纵步凌高巘，招携酒伴同。偷閒谁学少，烂醉为成翁。
山骨逢秋瘦，松鳞映日红。狂吟复长啸，帽落不知风。
有怀中夜起，凉月正当帘。展卷情俱懒，焚香手自拈。
云疏桂影落，风劲竹声添。幽意无人解，披衣自绕檐。
淋漓一雨后，片月洗逾鲜。懒性虽慵起，清辉耐可怜。
酒难孤影对，茗倩小僮煎。谁悟尘嚣里，须眉一病禅。
下榻留佳客，玄谈夜不眠。钟声沉浦树，月色淡江烟。
地胜南皮会，时危北海贤。茅斋慰岑寂，何异瀼西田。
瑶华纷可折，持向古人看。布地怜三白，赏心同一丹。
预知农望惬，能使客怀宽。莫对伤摇荡，庭中有岁寒。
贤王有佳趣，词客独相过。园胜春披画，林芳鸟竞歌。
馀尊沾后渥，名朵赏来多。不尽清狂兴，其如候骑何。
吾怜张仲景，卖药不论钱。白屋人偏起，青囊手自编。
獭从针底失，蛇向壁间悬。欲识仓公姓，还凭太史篇。
未见管夫人，妄传其笔势。毋令识者看，世间之通弊。
芳郊独偃息，高枕咏朝昏。送客偶出户，看云或倚门。
田芜接平野，木落见前村。最爱幽居侣，时来共快论。
寺门多种竹，别后几枝斜。所见人皆老，何曾春耐华。
猿抛穿磴果，鸟踏落琴花。旧补寒山衲，前年著到家。
别业藏幽胜，苔深人迹稀。秋声残叶乱，晚色断烟飞。
世事看棋局，生涯问钓矶。知音有山水，相对共忘机。
锦石高于屋，名香霭若云。笙镛间清响，花草杂幽芬。
人醉瑶京酒，天成紫阁文。广除多皓月，改席坐宵分。
形迹无拘碍，飞行遍九垓。腾空那假锡，度海不须杯。
花落千峰雨，松喧万壑雷。老人应听法，一日几多回。
三载怀归日，春深见汝来。牵衣方大笑，入坐遽衔杯。
乡事频难问，家书怯未开。长空凭接翼，梦往碧云隈。
春灯偕潦倒，曾否记为儿。江上归云句，街前月落时。
一官先薄禄，两鬓乍惊丝。惟有龙泉剑，平生与尔期。
清是吾家事，贫同旧社灯。乘秋入花县，深夜过垂藤。
洗砚生阶草，搴帘积案冰。澄怀观万物，一苇借胡僧。
越绝风流客，栖迟一亩宫。闭门人迹少，趺坐世缘空。
帘向雪中捲，径从花里通。主人长抱膝，或恐是隆中。
山到阳春好，人传电白奇。藤花行客采，鸟语土人知。
当面天门出，横桥岚气移。蛮方如脱木，定胜是秋时。
汉臣张御史，何事便埋轮。欲作千年计，都忘一个身。
堂堂见意气，默默愧经纶。却恨程明道，丹青失写真。
草尽白石露，林幽苍藓生。不移君子节，如有故人情。
明月照秋影，凉风吹夜声。凤川千亩废，顿觉数竿清。
傍壑敞茅堂，寥寥别兴长。石崖蜂酿蜜，云碓水舂粮。
烟鸟窥人语，潭花伺午香。柴门客稀到，岩径薜萝荒。
皎皎关山月，征人看作愁。几回曾破镜，何日大刀头。
今夜妾断肠，中天月正明。关山遥注目，不得见夫营。
借问天上月，古今照关山。荷戈来此地，白首几人还。
客里相逢好，临期益惘然。归心吴苑月，乡梦楚江烟。
云水经千里，星河共一天。重来应未卜，尘榻为谁悬。
五月都门道，长歌送远归。北来青草歇，南望白云飞。
久病惭余拙，高怀似尔稀。江湖旧游事，此别定多违。
绿酒酬高谊，新诗祝远程。各坚松柏操，共固岁寒盟。
不到北湖久，重来莲叶青。水香还落照，山色自孤亭。
竹隐尚书榻，窗悬柱史星。回舟忽已晚，波上月冥冥。
一市人皆笑，三军众尽惊。始知真国士，元不论群情。
楚汉关轻重，英雄出战争。何能避菹醢，垂钓足平生。
日下土城根，夷犹古寺门。水声墙外急，人影树中繁。
燕蓟诸关拥，金元一望存。可人期不至，马上共谁论。
广庭堪避暑，槐幕正当轩。凉吹梢头发，疏星叶罅翻。
忽惊羁思杳，转觉市声烦。此夕行窗梦，遥应入故园。
忽奉归田诏，天恩免逐臣。便谈林壑事，莫问市朝人。
好梦依黄犊，先声抚翠筠。难酬君相意，击壤助遗民。
可怜杨太尉，逢著曹骁骑。生儿二十年，不及老牛舐。
千古朱家侠，芳声异代留。蒸梨知孝行，瀹茗见清修。
乌鸟心长切，羔羊愿未酬。君看彤史笔，卓荦下螭头。
客里黄金尽，天边逐岁华。寒灯具行李，早饭出山家。
东路蘼芜满，西风杨柳斜。朱君旧相识，见尔惜生涯。
棱棱霜满天，皎皎白如练。才闻歌吹声，又过昭阳殿。
春江风浪生，细雨多芳草。梦随归雁飞，片时千里道。
着石根虽浅，东风吹便青。卷帘新雨过，春色满阶庭。
洛阳大道上，日暮香风多。下客驻巾舄，上客停佩珂。
江上踏青处，清流映白沙。天晴丝罥蝶，风细草眠花。
骏马系芳树，鹴裘付酒家。醉来堪托宿，垂柳惯栖鸦。
歌舞千年计，鸾舆去不回。豪华空四野，霸业有三台。
水阔云仍度，沙寒鸟独来。黄花风露里，寂寞为谁开。
沙海烽尘息，将军奏凯还。九边传露布，一夜到甘泉。
天子开麟阁，都人望马鞭。定知金市里，甲第在今年。
骝马千金价，连镳汗血殷。长驱飞瀚海，转战跃阴山。
岂载王嫱出，曾驰李广还。狼烟如已息，带月卧天闲。
骝马黄金羁，行行赭电驰。三春白日晚，六郡良家儿。
厉剑龙庭北，解鞍铁岭陲。归来朝玉殿，犹把汉旌旗。
黄金络马首，白玉作马鞭。盘旋不肯去，墙外看秋千。
绣袜空中起，湘裙风外飞。倒垂倭堕髻，妒杀路傍儿。
宝马蹀皋兰，红尘扑绣鞍。追风珠汗落，踏雪玉蹄寒。
北地春方涩，长城冻未乾。一鸣思报主，不取按图看。
岩岩柱下史，出佐郑州牧。风霜带馀寒，膏泽覆蔀屋。
郑人有遗爱，丛祠荫修绿。循良千古心，炯炯今堪续。
独舸狂风夕，倾摧可具论。天应骄飓母，吾拟混鲛人。
孤孽千行泪，艰危九死身。老龙应有意，吟伴到鸡晨。
越石刍仍负，邹阳书未陈。解骖谁问汝，抱璧不投人。
昏借疏萤耀，寒惊过雁新。莫教龙吼匣，恐犯斗牛频。
共抱枯鱼泣，如君更可怜。倚门劳鹤发，贯斗急龙渊。
怀糈怅何适，加餐慎自全。古经天未丧，谁向夏侯传。
千古征南将，谁如马伏波。斩鲸清浪泊，刑马对山河。
裹革心终壮，怀珠谤自多。倚天铜柱在，西望涕滂沱。
猛将需方急，听鼙共惜君。风沙迷昼日，雕隼失秋云。
且慎全身术，休伤次骨文。眼看多醉尉，无说故将军。
密雪霏长路，浮云遍近郊。风波甘泛梗，田里问诛茅。
欲拟思玄赋，行从尚白嘲。伤禽寒绕树，何处是安巢。
岂期明盛世，犹对泣南冠。一日青蝇起，千秋白璧寒。
风霜臣思苦，天地主恩宽。归去过邛阪，无嗟行路难。
拙宦嗤予辈，真宜絓网罗。人情轻玉毁，时事重金多。
终计逃蒿藋，初衣遂芰荷。梦回滇海上，犹自怯风波。
泽畔魂应在，犹悬万代悲。楚宫荒草没，澧水古祠遗。
世溷居难卜，天高问岂知。眼看风浪急，莫咏有兰词。
舣棹吴门日，惊逢属纩时。怀人空有泪，晤语更无期。
落月留尘榻，凄风起穗帷。案头遗藁在，读罢不胜悲。
闻道南台凤，西飞共一林。旧游经岁改，别恨入江深。
迢递秦关路，驱驰魏阙心。两乡书到日，灯火共开襟。
二月无花柳，春寒尚满林。倦看书屡废，愁酌酒须深。
廊庙贤臣业，关河壮士心。故人俱在远，谁与豁吾襟。
魑魑工射影，宇宙亦雠才。斗气三江散，风悲万壑哀。
宁能甘蠖屈，那肯受鸥猜。煜煜馀方寸，报恩心未灰。
是否灯前字，将无醉后书。苍茫廿载外，潦倒数行馀。
色古蒸炉气，文笺蛀壁鱼。深惭支遁赏，珍重意难虚。
人烟江水上，江上日生波。街巷鱼虾满，门庭鸟雀多。
酒中传佛意，笔底困诗魔。已自戢毛羽，何由畏网罗。
小草真何意，前途事事难。骨粗妨礼乐，性懒怯衣冠。
远志严亲夺，新愁爱弟宽。驱驰堪自厌，辛苦为微官。
过襄又百里，步步远亲闱。不谙座沙趣，焉知仕路非。
平原江树断，野店楚音稀。终作一丘土，何年此道归。
此乡经大祲，此路复愁霖。怪雀啼村市，饥人窜莽林。
暝烟连雨脚，云气起山心。薄暮昆阳道，行行忧滞淫。
曾到灵岩寺，斜阳带晚鸦。山童扫僧舍，茗椀对残花。
拄杖看危石，移尊就浅沙。题诗转相忆，惆怅老年华。
十载瞻台座，三春佐秩宗。文章空左马，礼乐擅夔龙。
邺下才偏盛，河南誉日崇。殷勤大玄草，犹记昔相从。
灿烂遗编在，峥嵘大雅留。黄河龙马出，紫阁凤凰游。
李薛年谁少，徐边誉岂俦。不辞扳逸驾，世业在瀛洲。
少日游金马，平生近玉宸。中天回雨露，绝域望星辰。
咳唾千秋迥，吹嘘万象春。惭无杜陵句，池上赞丝纶。
尚忆梅花下，飞觞醉玉堂。先春大庾月，达曙广陵霜。
鬓惜年来短，情偏别后长。绨袍今古泪，寂寞洒沧浪。
春到园林媚，芳菲遍草亭。酒依池畔酌，香入案头馨。
沼隔桃花艳，杯衔竹叶青。一枝含露折，移插小银瓶。
山陬遥望月，怀旧独凭栏。皓魄一轮起，清辉万里看。
赋诗怀谢傅，属和有潘安。欲听霓裳曲，身疑在广寒。
宝髻暗尘灰，只凤啼晓额。举眼望愁空，苍苍不如石。
箧装能几何，典发买书籍。孤灯瘦形影，寒帏风雨夕。
廿年立孤成，名字照丹册。宫锦到地红，霜心与头白。
大雅黄初见，词林此凤麟。游园邺城客，入梦雒川神。
竹帛思垂绩，旗章漫宠亲。相知零落早，论定属何人。
紫云鸲鹆砚，绿绮凤凰琴。静者亦何有，兹焉朋盍簪。
诗书敦宿好，山水有清音。欲解无弦趣，惟操匪石心。
帘帏照明雪，美人起常早。行看玉阶上，一夜长瑶草。
通家称世讲，握手便相知。宿雨初晴日，诸君携酒时。
疏栏依密竹，古寺临清池。坐久尘心寂，休嫌更漏迟。
空林无人行，下有百年墓。洒扫复何人，萧萧白杨树。
竹林路阴阴，寻幽不觉深。不比羊肠坂，空伤行客心。
偶逐微官去，暂掩林中宅。手种茱萸树，归时高几尺。
春风试茶处，潭上葛花开。去尽同游伴，伤心此独来。
春日游苕霅，复兹对画图。青山白云际，绿树幽人庐。
众芳生涧曲，新泉落岩趺。不见黄叔度，东风忽愁予。
种得梅千树，盈盈雪满坡。捲帘疏影乱，拂席暗香多。
东阁临风玩，西湖载酒过。高情政如许，赋罢一高歌。
聊同珠履客，共此岁华徂。潦倒青丝盒，淹留白玉壶。
寒风回击筑，骤雨促呼卢。不道嫖姚贵，犹能事博徒。
盘螭作川梁，功奇势难久。鲂鱮尾屣屣，天吴戴九首。
九月霜未降，青溪尚瀰漫。惊飙飒蒲柳，苍桂秀团团。
倚杖观白云，孤飞时往还。穷达听天命，怡然绝忧叹。
凉风肃庭户，爱此山气幽。森然林间叶，倏尔水上浮。
维天有四时，高爽莫若秋。中情苟恬晏，无劳慕丹丘。
我本隐逸人，手种篱菊黄。养真亦好道，忽已五十霜。
夜凉不能寐，稽古灯在床。天明驱马出，秋兴满江乡。
英雄逐秦鹿，诸兵日相侵。义师独缟素，感动天下心。
三杰功名显，亚父终陆沈。时方求善策，不计陈平金。
孤桐倚绝壁，长养材质奇。截为焦尾琴，奏成白雪辞。
倘非爨下声，知者复谁其。物固有佳遇，待时何足悲。
名爵得固易，设施为甚难。房杜居黄閤，功业弥两间。
志士绎遗经，有得心自欢。一朝乘飞云，龙鳞或能攀。
切直慕汲黯，孤忠悯湘累。怀才若尽展，膏泽靡不滋。
每思汤武兴，能用伊吕为。君子处心正，何嫌迹逶迤。
丹砂点雕蕊，经月独含苞。既足风前态，还宜雪里娇。
冷艳吐金英，疏香入玉斝。偏宜处士居，不种朱门下。
藤古结为梁，蜒蜿凭云雾。步之时动摇，疑驾彩虹度。
秦山不改色，渭水日夜东。昔人矜迭王，陈迹并成空。
五陵几树碧，一炬三月红。观风弭玉节，孤咏睇南鸿。
清夜独幽寻，岩扉落叶深。许携陶令酒，来听颖师琴。
人醉月沉阁，乌啼风满林。应留西涧水，千载写余音。
此台犹可上，此意莫能酬。骏足轻千里，当年侧席求。
朔风高雁度，燕阙暮云愁。行子非干进，长歌别蓟丘。
策杖度林塘，幽寻犯晓霜。临池疑掩映，傍竹畏遮藏。
款曲敲僧舍，徘徊绕苑墙。好携三弄笛，树底为催妆。
草树动微旭，江介清风生。都城尽冠盖，出饯春官卿。
际此晴和天，矧伊皇路平。揽辔即长阪，去去觐朝廷。
伯夷典三礼，夙夜惟寅清。会见神人协，几年南教成。
四窗欣大启，野水旷悠哉。天上亦多事，几星独蚤来。
烟辉疑远树，花气混香梅。待得宵深吐，光先掌上杯。
肠折谁家子，中宵作苦吟。衰灯三尺雪，破屋一腔心。
漏冷更筹尽，钟残僧梦深。书灰剑断者，于此独萧森。
与君兄弟好，短别亦伤神。举步梅花隔，旋舟岸草新。
敝襦陪杖履，馀物寄闺人。岂不美同岁，高堂有老亲。
崱崱缄笺报，苍茫惊病开。不知几梦至，博得半魂来。
居处无朋地，归何待尔推。疮痂奇嗜尔，岂曰少贤才。
照草光犹嫩，泥泥且试飞。乍看吴叶下，当是露珠非。
未识寻罗幕，无忘趁荜扉。明宵庭影畔，添引两三辉。
蟋蟀繁秋思，鸣音切动人。来因贫士宅，一托岁寒身。
芳草歇还绿，华颠矩不春。风霜满天地，吾亦欲烟墐。
幽溪青草结，沿爱适旁源。深竹水流路，无人梅一村。
云烟寻不到，泉石自相敦。明发须佳侣，香敲积雪门。
今夜清秋月，分明照羽毫。旷野怜人少，列宿共天高。
影落风枝乱，光飘星海涛。瞻依倚北斗，直欲舞潇骚。
夜气泛虚爽，中天月白迟。云岩风桂落，林表露华滋。
独赏通玄理，高歌慰素思。本无身外虑，清夕每相随。
浩荡关河远，周流岁月新。独醒愁对酒，多病怕逢春。
杨柳南城路，莺花紫陌尘。若为联骑出，为尔谪仙人。
玉雪诸公子，联翩出凤城。柳横丝障绿，花拥绣衣明。
玉勒回香骑，金丸落小莺。晚酣邀上客，歌吹向蓬瀛。
郊原初雨歇，散步出荆扉。落日在高树，凉风生客衣。
佛香僧舍近，江影塞鸿飞。亦有南邻叟，忘言相与归。
孤舟横野渚，明月照当空。十年江海意，疑在小亭东。
恨别秦淮水，思君梦过桥。文章空白下，道义立清高。
贫病劳相恤，衰颓幸见招。今年花甲遍，乡信转迢遥。
暝树含苍霭，春云散碧空。如何幽涧鸟，啼向月明中。
峄阳借根荄，楚宫植堂窔。欲制焦尾音，写此同心调。
金井风乍来，深院月中照。感秋若为悲，放怀且舒啸。
骢马负奇气，昂昂态不群。绿騣摇凤鬣，赤汗染龙文。
睨影思边月，长鸣向朔云。愿驰千里足，一战立功勋。
新欢侍清宴，旧宠弃深宫。相妒本相似，君恩那不同。
歌喉嘲饮泣，鬒发笑飞蓬。谁信黄金屋，繁华一旦空。
地偏心更远，卧起了无哗。养拙从吾道，流年感物华。
读书余左氏，看竹但西家。数点朝来雨，新开木槿花。
远戍收宵柝，高风动雪车。三年同旅雁，一饭厌河鱼。
赤叶寒林晓，黄茅野市虚。昔时溪水上，日出卧深庐。
有线难牵日，持杯只对天。今霄犹旧岁，明日是新年。
薄宦居人后，无才只自怜。荆妻应念我，与子话灯前。
驱马登山去，其如高兴何。竹书聊寄胜，芝草已无多。
野树吹黄叶，丹山蔓碧萝。同游吾令尹，诗石有人磨。
金钗葬小坟，杨柳寺前村。已断花间信，空归月下魂。
山莺留曲韵，草露带啼痕。车马逢寒食，还来酹酒樽。
送送不得远，鸟啼君奈何。襄园扶旅榇，郢路一悲歌。
哀些招魂迥，沉碑堕泪多。故山成冢树，相忆在烟萝。
霁色望秦山，春云过渭川。辛勤怜去国，老大独筹边。
相国功重问，司农位久悬。清江留旧业，此意亦萧然。
寒到天边减，雨偏冬后淫。一閒消客况，万感入乡心。
乞火修山屐，绽囊护旅琴。更嫌风稍紧，移药傍廧阴。
秋云轻似叶，秋叶复如何。日日溪头坐，飘红几许多。
盆荷秋欲尽，偏放一枝奇。皎洁凌霜色，娉婷弄月姿。
轻飔摇影动，香露泫珠垂。向夕钩帘坐，应添静夜思。
结庐在山顶，高高傍斗坛。夜来风飘瓦，吹雪满霞冠。
汲泉留洗药，养火为烧丹。怕有俗人溷，书符贴板门。
魏钰新声出，篇篇有古风。夜珠光照乘，天马势行空。
邑宰深相识，经生本自穷。昆城依隐地，秪忆鹿皮翁。
昔年曾握手，今日喜重逢。樽酒论交旧，篇诗入兴浓。
长途淹骏骥，稚子识人龙。待聘吾儒事，斯文岂遂穷。
早岁离鸳侣，晨昏强自持。个中惟欠死，此外更何思。
盟誓山丘重，贞心天地知。昭照青史内，千古令名垂。
偕老平生愿，那堪丧所天。妆台春梦冷，玉颊泪痕鲜。
劲节丹心炳，孤身白发坚。彤庭旌节下，奕祀姓名传。
一自良人逝，冰霜苦自持。红颜身不死，白璧行无疵。
镜里铅华谢，胸中铁石期。覆舟身不没，节孝有天知。
寂寂江村路，何烦命驾过。羊求忘地速，松竹到门多。
野外常无酒，田间别有歌。洗杯深酌处，落日在沧波。
此地寓来僻，清渠正绕庐。数畦聊学圃，一径不容车。
图列壁间岫，书翻几上鱼。谋生已无术，元不慕相如。
静里心常觉，尘中人岂知。柴门独掩后，春草复生时。
泽国为渔晚，江湖好道迟。总能谈寂寞，只费子云辞。
宛然一水外，已是隔尘缘。深竹尝留客，幽斋颇近禅。
疏林澹残照，远岫起寒烟。席上侯芭醉，知君好讲玄。
缘湖始欣往，遐览历幽寻。山到不容路，云藏犹有林。
阶前寒涧落，榻下白云深。积雪千峰里，寥然空世心。
释子岂不见，持心世绝无。悟因诸部入，定似一身枯。
林霭凝香气，山光积坐趺。寥然断尘伴，惟与法王俱。
熙阳含景丽，积雨散层阴。因忆开云日，悠然思古今。
昔人居蒙下，而我观蒙泉。髣髴濠梁意，坐啸挹潺湲。
圣功求始达，混混叹逝川。荒言舛不中，胡为恣流传。
泉显因谁者，千秋陆子贤。其人久已没，吾怀孰寄宣。
大雪扑空下，兼之失轻舟。咫尺困沮洳，停云思悠悠。
一朝曜春晖，欣欣动生意。鸟啼鸡亦鸣，堤杨发新翠。
舟失不复归，沮洳已平地。三复杕杜章，浊醪愿同醉。
济世未为术，逢人聊用情。海桑惟日变，水土几时平。
远雁和云杳，寒潮趁月生。茫茫不相识，沿路问乡名。
暂出靡行役，邻封非异乡。偶因停泊处，始定往来方。
海迥月浮水，夜寒天雨霜。终宵成辗转，归梦与途长。
岸崩桥易圮，水阔渡难招。浦溆遥通海，舟航半趁潮。
市声先旦集，野树未霜凋。明月如相识，依依伴寂寥。
不到云间久，于今四十春。山川仍旧物，交友半陈人。
梵井鳗光泯，华亭鹤唳新。扁舟有归兴，斜日下通津。
綵艇餐红荔，明楼宿白云。如何方缱绻，天际忽离群。
甲帐长途匝，牙香夹被熏。会吹吴地月，佳气一氤氲。
星变干常纪，花开与令违。九重方避殿，四海望垂衣。
赋敛何时缓，流亡几处归。庙堂图至理，早晚答天威。
雪飘怅难行，室尔阻相觅。不畏风色严，畏此雪上迹。
骛棹出惊流，回桡戏清沚。擘破芙蓉花，中有双莲子。
凉风吹王树，团扇置不理。侬亦有凉热，何况戴冠子。
摘叶裹流萤，应手叶先落。本无牢根蒂，虚怨秋霜薄。
郎住西水头，妾住东北浒。何能冰遂合，永免风波苦。
那堪秋色里，容易别愁生。朝市非君意，乡原是客情。
天寒一水阔，木落万山清。是处宜高隐，何须叹转萍。
慧质冯谁赋，奇毛祇自怜。黄冠莲蕊散，白羽雪花妍。
讵有还山梦，能言度陇年。宫门盈尺地，不到圣人前。
停策玉河边，清歌尽日妍。最怜林是竹，真有酒如泉。
山月淡未出，野花红欲然。相看兴不减，何必晋人贤。
独坐空斋静，悠然太古心。日来亭己午，云过总成阴。
山鸟乱鸣树，和风微动琴。平生寥落意，因以忆长林。
怜君竟漂泊，骑马出长安。去国关云暗，思亲楚水寒。
功名尘世幻，道路古今难。莫以无家叹，还期振羽翰。
岁晏尔何适，情亲泪满裳。片云山下舍，孤剑橐中装。
风急洞庭白，月明关路苍。泽兰如可采，为寄说行藏。
故人骢马客，春尽一书来。分茗供幽事，论诗得异才。
林塘堪下榻，风雨且深杯。苕水逢新涨，孤帆何处开。
肯惜归帆憩，频呼别酒斟。浮云客子梦，落日故人心。
岸树纷秋色，河流杂梵音。无官到处好，不待住中林。
击楫轻千里，归帆自远天。暮云青竹戍，夜月洞庭船。
岸火近偏暗，芦花秋更妍。故园风景好，相对已悠然。
欲攀淮南树，人去山寂寞。袅袅凉风生，疏花月中落。
情知故旧长，话觉寒宵短。何如蠙珠连，未许茧丝断。
暑气入嫩柳，落日映翠竹。独卧北牖下，待得荔子熟。
载酒问山寺，寻幽过远林。残霞依水净，新月隐杯深。
坐久频移石，歌长得赏心。青春元自好，归棹有高吟。
临水朝来望，还山西渡人。柳情非远道，花恨是残春。
槁泽聊吟楚，寻源若避秦。祇应方处士，白首共垂纶。
停云遥引望，良晤近何疏。以我丘中想，开君湖上书。
花飞人别后，木落雁来初。祗为怀徐孺，长令夜榻虚。
芳岁无淹晷，空山忽报秋。时危平子叹，日暮美人愁。
尺素劳相忆，云踪莫可求。清辉惟共月，犹自迟南楼。
尘容与俗情，到此异平生。始向亭中坐，还来树下行。
小池当面净，独鸟隔林鸣。更劝君栽竹，他年约听声。
惊鱼乐深逝，倦鸟厌高飞。独人不如之，可不为之悲。
失路陷荆棘，日暮还依依。家乡隔山海，飘泊将焉归。
岁月不我与，两鬓倏已衰。少壮不自力，老去愿皆违。
紫盖纷天花，琼枝沾法雨。如穷真实际，菩提也无树。
小隐人间世，神仙安可求。吾将炼大药，即次是丹邱。
一从骑鹤去，沧海变桑田。遁世陶贞白，移家葛稚川。
灌园朝抱瓮，煮石夜分泉。缩地应无术，寻真或有缘。
轻装频往返，复此暂淹留。旅馆閒销夏，归期尚及秋。
因君倾别泪，寄语问同游。目极无来雁，空江日夜流。
国史从王事，经筵饫帝慈。龙章纡后宠，鱼水见前知。
雨露含天藻，山河勒制辞。门生堪视草，犹作起家疑。
蓟北收兵未，长安无使来。风尘连朔漠，雨雪暗蓬莱。
去鸟为谁急，寒花何意开。孤臣头白尽，倚杖独登台。
白贲谁为偶，黄中自保真。相看经发改，独领四时春。
病起乾坤大，秋分日夜中。山花还我径，露草更天风。
膰俎分清庙，诗筒寄野翁。南楼明月夕，谁与一樽同。
人才丁未榜，天地楚中英。况有今巴蜀，宁知且胙城。
从吾惟子好，玉女是天成。短发今浑白，题诗更几茎。
远近迁难问，安危病不知。书来空父执，老去见何时。
川蜀天非远，行藏道可疑。长江千万里，滚滚是相思。
客邸中秋夜，囊空缺酒钱。任他明月满，辜赏有谁怜。
夜静露华寒，仙家露玉盘。爱他光皎洁，和病揭帘看。
北风吹夜寒，雪花大如掌。中宵念及友，剡溪驾青舫。
兴来生健翼，兴尽隳遐想。岂不爱而人，悲欢有消长。
薄采潇湘骨，寒天障物华。世珍云母石，我爱款冬花。
化城负东郭，地古严公宅。同佩结幽寻，况值将归客。
山门坐翠微，萝径入松柏。定水注行衣，香云绕离席。
衔杯双树间，百里见海色。日暮各分飞，空山夜寥寂。
爱尔江海居，清风继箕颍。起予丘中赏，逸兴探灵境。
粉墨含天光，丹青藏云影。窗开象湖阴，帘捲龙峰顶。
林静弦诵閒，波空棹歌冷。沧浪可洗心，白鸥待孤艇。
原野谷雨霁，熙阳丽芳辰。良游出西郭，集我平生亲。
野酌藉芳草，飞花落衣巾。时闻幽鸟哢，复眺群山新。
眷此不尽欢，行当念徂春。回心勿暌离，愿言保其真。
郎官皆百里，遗爱独双流。画壁丹青古，芳祠花木稠。
田畴侨与殖，礼乐偃曾修。血洒丽牲石，民心春复秋。
甫看血气衰，百事一无为。白发茅檐下，从教日晷移。
荣枯观物理，万事总如斯。无虑复何遣，惟吟靖节诗。
为问南归雁，徘徊恋稻梁。寒云几千里，何日到江乡。
古台重眺览，日色带沙黄。雨水三春少，风烟万里长。
时时防寇盗，处处罢耕桑。老泪不须堕，经纶有庙堂。
归去是便宜，蒙庄愤世词。人生如昼夜，此理不须推。
晚岁习禅寂，已无世上情。如何深夜里，犹自感秋声。
彭泽徙江滨，邑治已非古。慨想靖节翁，流风犹可睹。
邈尔千载豪，岂为五斗取。欲憩访遗踪，官船促双橹。
江干有芙蓉，泽畔多芳芷。涉江复泛泽，采以致君子。
延伫天之涯，相隔乃万里。远道不得达，惆怅情何已。
故人隔千里，寄我青琅玕。琅玕色美好，爱重若邱山。
感兹缠绵意，将以遗所欢。路遥不能致，欲插排风翰。
松坞高人传，桃溪小篆文。事归周柱史，名入晋徵君。
漓气彫淳古，新铭惬旧闻。太丘孙子辈，吾友见陈群。
夷险休渝节，勤劳莫问家。暮船维柳树，春水汎桃花。
庐阜依霄汉，江洲对渚沙。多情白司马，文藻咏琵琶。
舣棹芦花渚，江天夜向中。月明银色界，波静水晶宫。
进止诚关分，升沈迥不同。岂能终默默，长啸问穹窿。
陆贾曾存越，班超解拓边。公方持羽檄，吾岂恋舟船。
蒲叶迎旋旆，桐花落舞筵。明朝毡帐月，光照柂机眠。
炎天新过雨，爽气动高城。胜会衣冠集，芳筵水陆并。
文章推雅望，阀阅重时名。却笑穷交客，空怀倚玉情。
别业薄菰浦，渔矶映橘洲。晚罾鲈鲙细，秋陇稻花稠。
泾匝长文宅，烟生鲁望舟。年来疏散趣，雅足称风流。
寂寞群芳歇，兹花晚著花。低丛深隐雀，老干曲盘蛇。
袅袅上缘物，鲜鲜滥拟霞。风霜摇落后，为尔怅韶华。
落日下平芜，远水涵晴空。西风正摇落，澹霭何冥濛。
千山生夕阴，一望远近同。草色迎霜白，枫林借春红。
平坡散归羊，云外号征鸿。依依野人村，处处闻高舂。
战国荀卿子，原自不识性。为国张四维，其言较纯正。
四维性中物，世人或未知。反躬自点检，不觉生忸怩。
云影落空潭，灯光入虚镜。镜潭本虚净，云灯生幻證。
灯灭镜还虚，云散潭复净。外感虽频仍，不以汨贞性。
城东桃李花，见者皆停鞍。谁念东风恶，吹折青琅玕。
琅玕岂不佳，不能成好颜。写哀寄丝桐，付与雍门弹。
四月阴晴里，山花落渐稀。雨声寒月桂，日色暖?醾。
病起初持酒，春归尚掩扉。午风吹蛱蝶，低趁乳禽飞。
雄才试名郡，历历闻政声。北阙既拜命，南风摇双旌。
濠梁远入望，淮水还澄清。使君入城郭，竹马争相迎。
念昔龙飞地，人文秀而明。催科政仍拙，报答摅忠诚。
超然薝卜堂，瞰彼下天竺。形胜良足誇，高僧莹如玉。
飞锡来京华，捧檄言旋速。归将率缁流，丕釐昕夕祝。
翻经飞雨花，传灯续膏馥。细和道林诗，白日坐岩谷。
同里君少年，由来负奇气。仗剑千里行，翻然动归思。
炎云作膏雨，凉飙飒然至。潞水一帆轻，黄鹄飞天际。
桑梓及乡园，箕裘念家世。三径勿投间，功名须自励。
阳羡昔相见，雨花吹满台。都城复邂逅，坐使尘襟开。
捧檄即归去，叙别仍徘徊。云中振金策，水上浮木杯。
白日洒甘雨，青山响法雷。松枝若寄我，绝胜江南梅。
忆昔会稽守，负薪行读书。穿林经莽苍，度岭复萦纡。
至道心应味，清贫日自劬。一朝官五马，光彩溢门闾。
向来肉眼妇，惭愧徒嗟嘘。丈夫当立志，富贵在斯须。
山僧下山时，僧送不出山。但问下山僧，此去几时还。
乳水闲一孔，白云留半间。秪恐僧还少，僧还谁闭关。
元阳秉秋热，良田起黄埃。举头向青天，雨洒石壁来。
皇天久不雨，百谷亦已弃。邑有佳主人，飞雨霭而至。
举意八极周，赖此禾黍收。所重王者瑞，一洗苍生忧。
波涛显柁工，盘错表利器。剑芒辉斗牛，威名振天地。
入穴敲虎牙，锄山剪荆刺。民起太平歌，争颂贤兵备。
陶公留胜迹，此日共登临。壮士冲冠气，孤臣报国心。
郊原荒垒在，松桂古祠深。时有灵风至，萧萧吹暮林。
百战几人在，千秋见此亭。阵前曾饮血，身后尚图形。
乡国无烽火，将军有墓铭。龙泉土花蚀，犹带旧痕腥。
幽人卧丘壑，相伴唯孤鹤。夜半山风来，时闻松子落。
孤斋池水上，待月拟南楼。不谓今宵雨，翻多一度秋。
湿衣寒不见，盈手赠难投。来夕还相望，清光为倍酬。
辽东望江左，荡荡是天衢。日侍亲王驾，云从长者车。
歌曾誇白雪，酒不羡黄垆。归向朝端说，今吾非故吾。
强饮如无事，忧心切鼓鼙。浊河平地坼，悬磬万家啼。
问俗牛哀虎，谋生属国羝。一灯如雾里，不寐听鸣鸡。
并州连夜雨，秋水涨汾河。万岭交阴气，孤城俯白波。
乡心惊觱篥，驿使阻盘陀。霜令边庭早，清商入浩歌。
有雨梧逾碧，无风竹自开。小溪深雪注，矮屋厚云堆。
薜荔墙通径，芝兰砌少埃。柴门春昼掩，不见一人来。
洞庭木叶下，悲吹激微寒。美人倚修竹，凝睇九疑山。
层云没远巘，轩车绝来还。既怀文玉佩，复采澧水兰。
结言欲有赠，天路远险艰。沉忧坐将老，岁月销令颜。
刘子今方赤，相看不尔如。他年年似我，忆取尔之初。
十年江汉客，头白还山中。子从嵩岳来，值我蒲涧东。
安期去已久，菖蒲空紫茸。当时干项藉，苟遇成何功。
学仙即无有，千载见高风。嗟彼世间人，语之如瞆聋。
丰狐自胥疏，每为腋所误。翡翠巢南林，亦以文见捕。
世人玩葩藻，投老终莫悟。夫子抱清浮，以钝守中素。
还能远嚣声，朅来随烟雾。予亦畏垒民，从子返初步。
自君之出矣，冷煖何所依。不能见君面，但见箧中衣。
自君之出矣，生死那可知。不能保君身，但保襁中儿。
凌虚有古榭，入夜月同幽。桂影吹欲散，水光凝不流。
酒杯落吾手，诗句破高秋。见说卢敖在，同追汗漫游。
余诵文园集，独嗜绿茵辞。幽居抱至趣，情深自华滋。
譬之天成卉，盘礴空良师。因知贵得我，得我发乃奇。
玩言思若人，徘徊为悽其。若人有孝子，已矣勿复悲。
古道冰犹合，出门色转舒。谁种棘为林，畏此刺人裾。
倚鞍令缱绻，中夜几踌躇。有怀不可吐，愿言爱居诸。
东山馀一局，别墅得相看。大橘仙人技，疏帘尽日欢。
罗囊宜解赠，巾角可能弹。定有奇童赋，须知白首难。
庭前多古树，瑟瑟弄秋声。一入幽人恨，萧条如有情。
万事随黄发，千秋馀令名。相逢庆卿子，挥洒尽平生。
吾家栖隐处，门外即青山。一雨江湖淡，三秋岁月閒。
水静鱼从跃，天清鹤任还。鲜食真何事，须知豹欲斑。
宝匣青萍剑，霜蹄白鼻騧。行行日欲暮，前路鲁朱家。
中夜不成寐，起来看明月。候虫吟一声，愁肠几回折。
愁肠折还续，宛转如环玦。出户野踌躇，商飙倏已发。
商飙来何许，吹我头上发。莫吹泪入河，添之作呜咽。
异县遥相送，频烦内弟来。路从寒寺去，身逐夜航开。
饮泣难为语，垂头忍复回。自多甥舅好，应得抚提孩。
月馆子之晦，风林客正疲。窥烦君子处，憎忝主人时。
谩藏嗟何及，均分浼己卑。丁宁群鼠辈，莫使彦方知。
底事别离苦，忽当贫贱年。晨昏三载隔，梦寐五更连。
老泪寒灯下，愁容暗镜前。此冤无乃酷，焉得问高天。
峨峨九龙山，迢迢五湖岸。扁舟弄云水，山影波底乱。
遥瞻松桂林，已觉风景换。长吟斜川诗，惊鸥忽飞散。
连江禀萧旷，久抱柴桑志。酒酣诗调新，月朗琴声异。
负郭无二顷，饮水蔑千驷。我欲思古人，于君慰深意。
言过千古事，已订四年期。世路看难问，浮生去倍思。
流光辞艾叶，凉雨度槐枝。可有秋风早，陶潜白社辞。
花时招酒伴，几度北林游。改席依芳树，鸣琴对碧流。
天高微月出，沙迥断烟浮。明日还乘兴，垂竿杜若洲。
云山分远近，水石助清幽。老眼看名画，深怀似故丘。
草迷行鹤径，藤引钓鱼舟。卖药忘机者，无人识伯休。
入寺昏烟敛，双桥竹涧通。僧归残磬里，客梦乱山中。
灯暗窗沾雨，枝喧鸟堕风。他乡寥落夜，语笑喜能同。
竹日下清晖，林深一径微。萧然瓢室静，可息道人机。
汲井鸟冲出，开篱蝶绕飞。复过邻寺去，留兴月明归。
白浪隐帘钩，清风闻棹讴。看人惟看影，同泛不同舟。
已出东邻里，难逢南陌头。谁知暮潮水，半作断肠流。
摇摇林影外，雪满夕阳前。此地无人到，来看尚宛然。
翠深俱在岭，寒极不生烟。欲问兹心境，惟应一喻禅。
白下思千里，吴门到一寻。预知片榻上，缓我故园心。
良夜不复寝，清霜时在襟。除将杯酒外，直许是长吟。
客里嘉平始，山中岁序残。树呈群石巧，花雨一江寒。
明月临禅壑，清霜覆戒坛。应知西向笑，不是为长安。
几度过吴苑，情亲问所居。相依昔日久，但觉此时疏。
踪迹飘蓬外，诗篇脱草余。自知苦不足，于子意何如。
经秋成惨思，入夜始玄言。霜白先微月，钟清乍啸猿。
涧流应闭叶，山雨未开门。明日疏林外，能禁览眺繁。
予有幽忧疾，沉冥四序移。蚁声听若斗，蛇影见还疑。
竹下闲游屐，花间罢赌棋。亲交如问讯，未死汝南痴。
一派分阿耨，寒潭九里沙。云蒸灵液煖，日动浏纹斜。
丽水盘初地，恒河露觉花。欲将龙井去，支鼎试新茶。
杂英飞少女，榴火粲东君。鸟弄枝成曲，鱼动水圜文。
谢客云对屐，罗敷日照裙。春风正难忍，杨柳故纷纷。
弹琴劝君酒，君去少知音。此曲岂不古，拨弦人尽今。
夜移衡汉浅，月落洞庭深。少别成千岁，依然此夕心。
枫林二月雪，雪霁问君家。玉笈芝房气，铜陵杏堰花。
更清鼍出瀑，笙迥鹤梯霞。不注丹台箓，吾生信有涯。
登台试人日，此日谓宜人。日照高台色，台非故苑春。
青山白云路，绿水流花津。醉欲呼鸾去，遥遥芳杜邻。
佳人美且仁，独立若为邻。水净见斜领，愁多宜暮春。
恼公从小惯，西子自来颦。莫学卢家妇，新妆阅世人。
楚云朝暮见，一半在阳台。雨绝无留梦，春愁黯不开。
乌孙辞凤辇，青冢望龙堆。形影深相吊，肝肠日几回。
叹息阳关柳，青青能几时。春光不可度，绿鬓已成丝。
岁岁愁攀折，依依绾别离。故园有奇树，日夜忆连枝。
积空已成色，旷古意弥深。无复庙廊趣，澹然山水心。
雨花冥药灶，涯漏滴风琴。自足敦微尚，夷犹芳涧阴。
夜色上星辰，秋来兴有神。好书仍诫子，盗酒亦娱亲。
月作谁家客，风为我辈人。承欢在庭下，倍觉露华新。
住久渔阳郡，朝朝望白檀。朔云秋色早，边月夕光寒。
馆伴能胡语，降夷学汉冠。人传魏武帝，于此破乌丸。
南翥息未安，北辕修且骛。问君何仓皇，惟以王事故。
良会能几时，缛节忽已暮。执手眷前期，踟蹰在中路。
借问采茶女，烟霞路几重。屏山遮不断，前面剪刀峰。
葱郁倚青天，微茫散紫烟。祖瀛符帝宅，泰华镇王川。
树里西山对，花中北极悬。登封非远幸，三祝配尧年。
华镇移金齿，清标想玉颜。何期白雁信，又过碧鸡山。
赤日酬明主，春风舞?蛮。功期班定远，早勒玉门关。
归仗日月余，细割湖山胜。未论帝释园，人间许谁并。
阿姊扶床泣，诸甥绕膝啼。平安只两字，莫惜过江题。
丛林鸟雀傲，委巷渔樵通。回看一卷石，坐失千华嵩。
藤萝行秋色，桧柏宿天风。投足岂在广，会心浩无穷。
骨肉他乡别，干戈远道心。倘过杨子渡，约略较愁深。
东署多劳绩，褒封感圣明。锦云宫墨淡，宝篆玉香清。
雨露椿萱秀，恩波泉壤荣。高堂春酒绿，悲喜可胜情。
漠漠荒城暮，飘飘旅笛哀。坐看寒烛尽，愁绝夜更催。
冀北花争发，秦西雁不来。岁华容易改，春尽且尘埃。
英俊同戈地，隋唐百战秋。晋阳戎马歇，瓜步锦帆收。
风野平沙合，霜林落叶稠。更怜金水碧，咽咽下徐沟。
双柏种何岁，苍然盘据深。蛟龙犹有甲，观鹤尔何心。
月过阴移壁，风生响度岑。万年烟雾里，长得护禅林。
蔼蔼桑梓树，迟迟杖履音。未瞻父母颜，巳起恭敬心。
树木手所植，杖履身所任。此物犹足重，况彼钟爱深。
父爱我亦爱，不间兽与禽。六亲同骨肉，何以能相侵。
坐看熊轼去，江涌月轮孤。何事酬知己，清风望大夫。
峡雷春雨诵，台乐九成图。穗石攀辚处，还令六邑苏。
邈矣湖东叟，长嗟忆衎容。淳庞师邃古，隐恻逮孤穷。
寿及龙文焕，恩连豸锦重。桂觞何处奠，目极瘴江峰。
余生不偶世，块处空山久。木末出岑楼，青旻一挥手。
高云翳我裾，明月入我牖。坐见松树阴，群然麋鹿走。
郑真谷口锄，梁鸿庑下臼。外是无长物，留巾漉美酒。
王业偏安日，文章尔独醇。谆谆似伊训，初志亦耕莘。
见说浮萍草，前身是此花。但因随驿骑，转觉恋鸥沙。
宛冉青春暮，微茫落照斜。怜予根蒂薄，相值共天涯。
马上相逢处，春风在洛阳。陌头杨柳色，一一断人肠。
河流南入市，径路北通村。新结草堂好，旧栽桐树繁。
儿童知稼穑，鸥鹭识琴樽。有客问奇字，乘舟直到门。
与尔业同经，同期虎榜荣。相看虽失意，为别谩多情。
伐木歌黄鸟，看花倒玉觥。驱车向宛洛，吾棹亦南征。
盘礴地灵在，东南天柱高。三江转燕尾，百粤乱牛毛。
未出无生网，难忘大觉刀。巢云定何日，万国且旌旄。
秋日同高望，秋空指顾间。白为溟海浪，青尽岛夷山。
逐客停杯酒，悲风动壮颜。去天虽不远，谁扣紫皇关。
上宰承周赗，王官抱楚才。堂封鸾诏下，铙吹锦帆开。
海汐鱼龙夜，仙官日月台。相如夸负弩，旌节几时回。
青鸾峙海峤，寂寞子云居。大隐非人外，微言乃道初。
兰薰朱阁小，花气玉琴虚。白石饥堪饭，逢君意不疏。
庄周善著书，汪洋不可禁。时时诋仲尼，何况赐与参。
南金铸刍狗，隋珠弹微禽。自昔多横议，言高罪弥深。
李斯游洛阳，名遂身亦危。一人具五刑，于古岂有之。
呼儿语黄犬，相顾涕交颐。斯时夏黄公，商山方采芝。
段生方逾垣，泄柳方闭门。二子岂独善，盖亦避世喧。
种粟在南野，种葵在东园。日夕饭一盘，万钟何加焉。
周孔有遗书，学士有遗言。吟咏荒园里，聊以终岁年。
朝坐高堂上，白饭鲤鱼羹。暮归高堂上，华烛送清觥。
况有四海人，相爱如弟兄。弹琴析疑义，欢乐各有情。
以兹度一世，聊重不为轻。不学狂图子，空山望长生。
白日生东海，倏忽堕崦嵫。皓月方满盈，斯须亦已亏。
淮阴有奇功，赫赫在一时。焉知束缚去，还为儿女欺。
天道每如此，人事安足悲。独羡鸱夷子，轻舟去江湄。
带雪几归鸟，萧然集旧柯。树明春意早，庭敞暮寒多。
绿醑同梁苑，清才并郢歌。还期看山色，天外玉嵯峨。
无穷消一泪，墨外渍痕汪。故国人今尽，先君道巳亡。
蒙头降吏走，抱哭老兵狂。正可忘言说，将心告烈皇。
元戎拥貔虎，开阃镇朱方。勇锐知无敌，骁腾孰可当。
阴谋周吕望，决胜汉张良。坐使风尘息，论功宴未央。
忆昔钱塘别，于今十载馀。扶摇鹏鴳异，相失燕鸿如。
代祀临南镇，移家赋卜居。高林疏雨霁，南望正愁予。
省觐仍游学，天涯只似归。交新移旧雨，寒尽接春晖。
泷急风帆怒，鹃多客思微。铃斋如忆我，霰雪满征衣。
迢递延陵路，新乘使者车。国风收外史，庙号布中书。
海色宵征里，薇花午梦馀。相逢杭吏部，归楫问何如。
单居雨成滞，我方倦跻攀。胡为有远别，送客溪南湾。
云水暗易夕，野花澹长閒。岂不乐樽酒，重此忧世难。
迢迢客路远，轧轧轺车还。山禽若无赖，向人且绵蛮。
客里逢元日，遥怜乡信稀。慈亲应有念，游子未能归。
江上雪初霁，天边云乱飞。酒杯那忍醉，搔首对春晖。
泣血已三载，还趋白玉台。清风吹别袂，明月照离杯。
耿耿丹心壮，萧萧白发催。故园诗酒伴，长望锦衣回。
清宴随飞盖，长筵对碧岑。徵歌鱼出沼，选射鹿惊林。
樽斝花香度，帘笼树色深。无因长借榻，有约更窥临。
高斋饶水石，长夏亦冰壶。一雨忽如沐，好风仍与俱。
竹凉侵簟玉，荷响答歌珠。别有千秋缕，都誇五色殊。
长夜厌朝眠，暾光到枕先。家无烦老事，人爱早晴天。
研洗和冰墨，炉温隔夕烟。惺惺平旦气，孤坐倍泠然。
郁郁连朝雪，萧萧九日晴。异乡谁送酒，令节但存名。
目断天无极，风高沙自惊。莫嫌人迹远，雁迹罢南征。
万物爱生还，凌霄刷羽翰。自经罗网苦，益觉地天宽。
文采无夸耀，飞翔得便安。故山谐伴侣，不羡女床鸾。
温与探汤异，边城旧擅名。无心何自热，有本得长清。
调燮功谁擅，寒暄理自平。衰年苦萧飒，一濯已春生。
群奉丈人行，相看若鼎彝。别时贫到骨，近日老能诗。
结客前朝重，遗民后代知。嗟予随仗履，鬓发已如丝。
平生方寸间，秋毫未尝蓄。譬之劲弓弦，力挽不能簇。
又若剡木矢，宁折不可曲。叹彼姜公辅，售名徒取辱。
岂如史鱼贤，宣尼亦称服。勖哉鉴诸古，不渝允终谷。
雪迭千寻浪，风横一叶舟。我惭羊叔子，君似郭遐周。
久不逢泥饮，翻令爱石尤。欲将无赖意，相与问扬州。
宝靥西邻女，鸣筝傍玉台。秋风孤鹤唳，落日百泉洄。
座客皆惊引，行云欲下来。不知弦上曲，清切为谁哀。
不见天台吏，题书问赤城。时违花过眼，春入鸟关情。
雅兴看霞起，离忧向水生。为邦年最少，莫惜宦无成。
并是衔新命，俱来守旧京。时违空往迹，事在每关情。
草绿长千里，江清建业城。寄君须自爱，己矣负平生。
萧斋避客处，解榻迟君时。稍觉形容改，将无梦寐疑。
酬心谁把剑，揽涕独题碑。辞乏中郎妙，空惭有道知。
宦迹一朝谢，离心十载还。旻天孝子恨，风雪旅人颜。
夜壑青山里，春帆越水间。王裒枯树在，归忆几回攀。
荣华如转梦，落花覆芳草。我来卧山中，岁月不知老。
芳原晴睇望，隐隐见荒林。鸟向青田去，云还碧涧阴。
十亩幽栖地，乾坤一息閒。身从花鸟幻，道在羲唐间。
中宵思寂寞，苦被秋蛩鸣。星临万户动，月傍九霄清。
天地容吾拙，云山此夜情。松筠归卧处，萧瑟养残生。
秋色无远近，出门见寒山。却羡双飞鸟，天空任往还。
出门忽一笑，天地亦风尘。正好移云谷，携书曳角巾。
问子去何边，清江欲放船。言从西岸口，遥指东安田。
里社千年圣，农桑五亩贤。有怀沮溺传，期共犁云烟。
园中鸟不鸣，邻女静弹筝。只道东墙下，无人看月明。
朝与牛同出，夕与牛同归。所遇但牧童，安复有是非。
贫家无僮婢，且喜牛常肥。贤妻赖能勤，不废窗下机。
织成一疋布，将为贱者衣。长作陇亩民，高歌望夕晖。
览书忽不乐，战争古来有。当时立功人，往往身先朽。
富贵苟不终，空羡田间叟。达人识进退，沮溺果良友。
可笑王孺仲，乃为儿曹丑。苦节诚未易，且复对尊酒。
谁言广陵散，便逐嵇生逝。小作三日思，归鸿渺然至。
飒尔金飙过，嘐然冰弦响。彷佛百尺桐，仍栽峄山上。
飘拂变故素，踟蹰断远寻。朔风号夜永，冬酒著人深。
云有无穷态，天留不死心。暂须回艇子，江面缔重阴。
与君同去国，别路各悠悠。吾邑东海上，终南西雍州。
何时报缟带，于此解纾裘。万事将慈母，长歌渭水流。
三载惊相见，都亭把袂时。游梁吾已倦，入洛尔何迟。
谁诵淩云赋，仍为失路悲。天涯贫贱别，只少杜陵诗。
同有怀萱梦，而先戏彩欢。朝餐行荐笋，秋佩且纫兰。
山笥归时检，尘冠异日弹。长安春柳色，还待玉骢看。
閒简蝇头字，芭蕉雪里心。青青河畔草，自有鬼能吟。
相近不识面，相逢恰称心。亦知文笔妙，不谓道情深。
得共莲花社，远来祗树林。飞泉初雨后，落日复松阴。
幽赏正未已，玄言殊可寻。别君何草草，归路慎浮沉。
驮经白马寺，创额赤乌年。宗续云门法，心参雪窦禅。
松高留鹤语，树老蜕龙悬。长日翻经罢，蒲团礼佛前。
大蜡逢嘉节，阳和暖欲回。人间恩惠溥，天上早春来。
腊意风催柳，寒香雪沁梅。梁园应预宴，授简效邹枚。
腊日饶佳景，乾坤万里同。三农方报祀，八蜡已成功。
鹤禁春光早，龙庭喜气浓。太平端有像，愿勿效东封。
杰阁枕江浒，登临为落帆。天开兜率境，波浸补陀岩。
僧设伊蒲供，经翻贝叶函。村醪浇旅况，吾欲典春衫。
空传佛指现，不念佛心慈。怒浪排空猛，惊风入夜痴。
峡青花雨坠，江碧柳烟垂。此地稽留苦，王程敢后期。
何年天马下，踏碎石纷纷。迹印荥河种，蹄奔沙苑群。
深涵三月浪，乱点一江云。晚泊维舟处，微风酒半醺。
生长南山麓，羁栖北海涯。人情轻柳絮，客梦瘦梅花。
遣兴乾春瓮，吹愁咽暮笳。何当问丹诀，修炼欲餐霞。
炎汉兴王地，千年尚有台。江山犹似昨，人事重堪哀。
鸟向离宫没，花从旧苑开。不知东向日，谁塞汉中来。
上将坛犹在，荒凉带夕晖。兴刘功不赏，灭项事成非。
彻说真难夺，豨谋可独归。自王疑莫解，况复与期违。
萧相追韩处，遗踪尚可攀。拿云龙易失，出柙虎重还。
曙色催飞骑，清光照壮颜。向来非国士，何意出秦关。
薄暮山逾好，凭高眼界空。岚光真可掬，倒影抑何穷。
万壑澄江紫，千林带叶红。行人思往事，立马问褒中。
宝色风霜古，颓檐老瓦催。碑文多剥落，山势独崔嵬。
宿鸟惊还定，游僧去复回。人间经几劫，地下有馀灰。
大将星初殒，长城一夕空。山川消王气，天地老英雄。
分鼎徒遗恨，挥戈未奏功。犹疑龙尚卧，高冢夕阳中。
归去田园乐，春来万物荣。亲交携酒酌，稚子出门迎。
巳觉容颜老，还知富贵轻。东皋足舒啸，登眺日怡情。
富贵今非愿，风云安可期。得归吾足矣，不乐复何之。
清趣还消酒，忧怀尽寓诗。委心无物我，宇内几人知。
窈窕丘园景，飞泉万壑奔。有时还问棹，无日不关门。
菊径寻诗杖，松风载酒尊。欣欣吾自得，稚趣老犹存。
寓宇畴非寄，良辰不我留。登丘候云出，入壑引泉流。
遗世成孤往，怀人赋远游。临风几惆怅，今日复焉求。
塔影浮溪上，钟声出树间。空庭双鸟下，落日一僧还。
泉响千山雪，岚飞两岸山。何须到昏黑，绝顶已穷攀。
炎歊秋未退，十日不应门。忽枉中阿驾，来过下若村。
薇花丛映户，荷叶乱翻盆。聊把棋枰对，幽怀得细论。
我皇元慎德，夷服自交侵。受命存箕国，持诏去鸡林。
风烟辽海阔，雨露绿江深。莫使楼船将，功名传至今。
夷君沦草莽，归命似穷猿。辍食天朝义，持危明主恩。
饮冰将去节，航海望归轩。职贡周封旧，长令守外藩。
圣代多耆寿，何家有凤毛。谖明承日暖，椿老拂云高。
甘旨供天禄，欢娱艳赐袍。庭闱介百岁，锦诰见华褒。
一苇沧浪外，翻同汗漫游。僧归临水寺，客上泛湖舟。
天地容疏散，烟波任去留。机心何处尽，沙上有盟鸥。
千峰初霁雨，一水自通池。鱼戏翻新藻，莺啼过别枝。
焚香开古帙，汲涧话幽期。恍有真人约，悠悠天际思。
结庐人境外，隔水见精庐。花亚樽中酒，云生架上书。
山空闻唳鹤，溪静见游鱼。高卧羲皇上，北宪恒晏如。
微月堕止水，空明漾浅沙。放舟沿柳岸，看竹过邻家。
林静一枝鸟，溪喧两部蛙。不应张博望，别自有仙槎。
垂杨环十亩，负郭水云乡。蛤蟹分朝市，凫鹥放野塘。
沿溪秋潦长，满陌稻花香。短棹桥西驻，穿林入草堂。
贫贱今遗弃，惟君反复亲。正同孤峤月，连夕照閒人。
浊酒聊欢笑，高歌易怆神。马嘶芳草暮，归去落花春。
大地任红尘，空山独洁身。后人成晚节，先气不因春。
芳菊惜不待，奇香难自沦。含情为延伫，天末念嘉宾。
戍也归何处，清风满郡楼。大阿初出匣，小邑有全牛。
别意惊秋雨，孤怀忆剡舟。鷡朋翮未铩，肯被楚云留。
诗就还看月，移时兴未厌。更深花意寂，坐久梦思恬。
浪谑皆成雅，新声不忌纤。生情爱凄冷，对酒可能廉。
荒荒凭故垒，传是石头城。照返三山影，江流六代声。
露华临夜白，天气入秋清。俯仰悲人代，还看月影晴。
曾笑圆方竹，而今煮藕丝。不教冰漱齿，空想雪流澌。
莼菜能加豉，晶盘也下匙。知君蒸法好，何以处哀梨。
见晴先已快，得月更添清。雪后寒光彻，庭空晚意生。
分烟同画看，取影见梅横。赛茗增新课，敲冰起自烹。
皂帽冲风沙，晴天疑晦霿。睹君行路色，触我来时痛。
握手万端生，醒眼三年梦。相赠绕朝鞭，前途慎珍重。
芳辰二三客，飞橹泛空明。野酌临流动，春湖带雨行。
浪中汀树乱，船里湿云生。吾欲观天趣，悠然留去情。
杏花初破处，新燕正来时。红雨里飞去，乌衣湿不知。
潭花散清香，潭影照眉宇。不见玉女容，骑鸾杳何去。
丹光罢青红，石屋亦轻举。惟有菰蒲根，年年自春雨。
陆君真不凡，作相秉枢轴。归来住颐山，清泉绕茅屋。
空堂俨遗像，夜深萤火触。时有仙人过，题诗吊幽独。
太湖何茫茫，一望渺无极。但见青莲花，峨嵯水中立。
仙人双髻丫，弄影镜光碧。皎皎山月高，船头几声笛。
溪藤荡微风，溪水清见底。照映青藤花，摇摇不能已。
仙人紫绮裘，啸咏溪光里。慨彼尘俗心，谁能此涓洗。
人事匆匆度，流年亹亹增。江山双蜡屐，天地一书灯。
身老甘贫贱，居閒谢爱憎。犹烦故人意，馈酳愧无能。
凤阙人才少，鸡林道价增。自怜徒刻楮，谁肯为传灯。
白鹤无心梦，青蝇有赋憎。平生二三子，羡尔属多能。
爱尔栖真处，幽深对远山。香凝清昼永，门掩白云闲。
炉伏丹砂火，寒生冰雪颜。心渊澄俗虑，客到不相关。
晨车发帝里，秋棹返江乡。草奏孤臣泪，怀归久客肠。
海鸥思避俗，湖雁喜随阳。揽辔平生志，还山未可忘。
画栋飞云表，鸿名落梦间。大明开昼夜，光霁动天山。
高枕元龙卧，横江一鹤还。老夫幽兴熟，为尔一开颜。
送君费县尹，为政慕何人。独爱阳城拙，兼闻范叔贫。
苍生堪涕泪，古道久逡巡。城外桑麻路，经过莫厌频。
流目春林表，朝旭散清华。鸟声啼不尽，芳草碧无涯。
秋色回丛桂，开尊咏楚骚。青云谁附骥，白眼一持螯。
露冷花阴月，风生树杪涛。子真栖谷口，何处弋鸿毛。
水曲花偏丽，柴门客到稀。藤萝盟不负，鸥鹭浴相依。
半醉眠芳草，长吟望翠微。柳条春欲暮，肯令赏心违。
春流绿于染，载酒罄交欢。沙鸟轻相狎，江花笑未残。
衣含波影动，曲度柳条寒。旷达真吾事，悠然咏考槃。
残帙朝犹检，寒斋午始开。径为三益待，客自四明来。
积霰梅花阁，飞霞竹叶杯。愧君酣赏意，烧烛未能回。
澄潭宛轻冰，郁拂凄露重。委蛇淑女姿，素丝扬五纵。
下有青莲玉，容成手能种。舒藻凤鸟回，沉精鱼龙恐。
曜日自光灵，为霖本神用。明发藉风云，膏流八埏共。
春事动经丘，修槐荫广畴。微云澹新绿，小雨破先秋。
本自三公贵，何须万户侯。兴移置堂宇，千载挹风流。
一别昭阳路，瑶台旧已非。新妆收翠黛，锦瑟暗清徽。
书断青鸾杳，恩沾玉露稀。徒劳望宫树，犹自护仙衣。
万里惊离别，三秋雁渺茫。徒闻滞辽左，不道借淮阳。
旅客悲关塞，孤臣忆庙廊。那堪萱草折，垂泪动江乡。
青年慕请缨，策马问君平。谓我三千字，能将百万兵。
岁华惊转瞬，踪迹半浮萍。今日重过处，临风感慨生。
胜迹倚空门，寒光涌玉坤。依稀白作社，宛转兔为园。
锡杖高僧过，金经静夜翻。峨山峰顶月，何意照湘沅。
扫榻偏宜卧，卧起仍独坐。一鹭何盈盈，修篁复个个。
忘忧草色蕃，能睡花魂破。西北云正深，长空雨如堕。
与说当年事，孤臣奋欲飞。乾坤淹带甲，风雨促征衣。
事定殊文武，权归互是非。所论宁远谪，惜尔寸心违。
把袂翻轻别，沾膺自感时。主恩迁地近，吾道小臣宜。
月迥延陵剑，潮平太伯祠。古人崇退让，今子莫凄其。
国难徵兵日，君恩佐郡年。郡横秦望雨，兵入蓟门烟。
众谓波相及，吾知道固然。还期保障意，兹地股肱偏。
冠盖无容地，萧然一郡丞。孤帆下扬子，秋色满毗陵。
白日垂难问，青云傲可凭。汝能勤抚字，夫岂愧飞腾。
辞家日以久，归骑逼微寒。作客风尘倦，依人道路难。
行歌劳陟屺，持赠托纫兰。别去空相忆，深杯此夜残。
文章难自贵，贫贱况天涯。归客惜芳草，离人对菊花。
浮云迷汉阙，飞雪犯平沙。可有并州梦，关山路正赊。
叔扬践华省，食贫无异操。奋为墨衰举，匪以弓旌招。
借箸画勤王，湛渊报久要。形泯神自王，松柏苍然乔。
香山览胜到，绝径扪萝登。眺迥云烟异，天低风露凝。
地幽防俗客，清论接高僧。朱缨自不谢，福地何当仍。
远公违俗久，清刹倚山巅。抗宇承青霭，开轩俯碧泉。
无生空万劫，习静定诸天。长啸逢颜色，新诗与尔传。
竹房一夕掩，莲宇几时开。乍礼新封塔，空馀旧讲台。
香飘林木变，月落水禽哀。为问传心偈，谁应更悟来。
莲社柢能入，林公许径过。法衣乘獦獠，佛日动山河。
五蕴元空寂，三车亦障魔。白牛载词藻，西去欲如何。
尺素俄相问，轩车忽巳过。离怀积岁月，宦迹几风波。
拭眼青衫湿，惊心白发多。前期宁易卜，音问莫蹉跎。
相逢各相慰，对酒复凄然。试订重来日，那堪更廿年。
我终耽寂寞，君且任飞骞。但使存吾道，行藏总在天。
湖县忽离群，兵车谅未闻。揭竿真草草，暴骨竟纷纷。
秋隔苕花岸，心悲建业云。遥思于役意，不为武夷君。
秋阴满一川，刈获在渔船。及此为农日，空知惜老年。
水村连白鸟，溪屋覆青烟。日暮闻舂急，生涯亦可怜。
江舟弥不易，此日见朝霜。书寄他僧去，路因寒月长。
彭蠡一衲远，云雾六朝荒。数雁烟边没，离心愈渺茫。
曾闻丁令威，化鹤一来归。翠竹生庭院，青云满洞扉。
何人能独往，有鸟尚孤飞。我欲寻遗蜕，因之采蕨薇。
白露泫秋草，凉风吹已凄。平居沧海上，消息淀湖西。
落木转惆怅，微波各解携。一川犹可溯，未远伯鸾溪。
山路日日霁，已知秋色微。薄云归岭去，落叶到江飞。
灵迹何时閟，故人此会稀。下方城郭里，秋望入云扉。
十载一握手，怜予今白头。春风两相惜，缟带已生愁。
细草摇南浦，轻云绕北楼。非君歌古调，何以慰离忧。
江流不可复，珠海问津行。世路多奇险，君心自太平。
欲寻今古事，故作浪游情。笔墨随歌舞，笙歌乐盛名。
平明逢绝浦，幽晦气萧萧。青浪吹花涌，玄云作叶飘。
傍林愁啸鬼，刺水惧潜妖。近午欣看日，羁魂始自招。
潭光与月色，清彻一园中。阴过临城树，凉当隔岸风。
窗虚涵若水，亭敞坐如空。幽极不成寐，高怀有客同。
故人官不达，久欲赋閒居。忽见秋风起，翻然思旧庐。
宁贪数升酝，定忆四鳃鱼。前路多归兴，江天鸿雁初。
中秋忽已过，明月复清光。玉镜圆将满，金尊倒欲狂。
东江当户尽，北斗挂城长。不厌连宵饮，还来索酒尝。
蒲酒邾城驿，频来似故居。尊馀黄米酒，馔有白鳞鱼。
落日横孤嶂，轻烟淡远垆。客程将半月，几日到环滁。
胜侣皆灵运，名僧有道林。行歌穿竹径，醉舞占花阴。
寺好偏宜古，山幽不厌深。春城无限酒，爱向野间斟。
有怀思痛饮，无病爱春游。地主全双美，禅心破百忧。
鸟啼连树响，花落照溪流。莫怪城闉隔，山中醉可留。
自君之出矣，罗幔为谁熏。忍见博山上，蛛丝结网文。
地僻元藏拙，官閒更避喧。花神招密坐，酒态美芳尊。
菊艳先秋发，兰芽过雨繁。绕庭栽茉莉，睹物尽乡园。
满座长留客，分曹静放衙。开帘调舞鹤，入座绕繁花。
胜算棋偏敌，高谈日欲斜。非君时命酒，何以度年华。
别久情偏洽，欢多别转难。风尘堪堕泪，霜露好加餐。
路入蚕丛杳，山当鸟道盘。锦官千万里，何处望长安。
翩翩黄叔度，潇洒绝尘襟。自是风流况，兼之兰蕙心。
标清疑片玉，价重愧双金。无柰别离急，相思锦水深。
高堂为寿日，游子在京华。岂不荣鸾诰，谁其侍凤珈。
见萱即忆母，陟屺倍思家。遥望称觞处，白云映紫霞。
不有唐冯在，谁论魏尚功。君才堪秉钺，此去复临戎。
尘净龙城月，烟消狐塞风。亦知燕颔相，未合老隆中。
家住此湾中，不出此湾里。长日坐鱼矶，关心澹无已。
白云起前山，悠悠亦来此。搔首对斜阳，纶竿久不理。
夕阳江色远，舣棹潮初退。独客吟清秋，沙鸥冷相对。
水气上城根，风声隐岩背。渔舟载烟火，撑入菰茭内。
白云伴衾宿，开户云飞去。出户寻白云，苍厓湿芒屦。
峰头异域僧，洞口先朝树。流水带余花，从来不知处。
北流仍在望，喜出鬼门关。自幸身无恙，从教鬓总斑。
昔人多不返，今我独生还。回首琼山县，昏昏瘴雾间。
春来见绿树，日夜忆连枝。梦断一千里，愁连十二时。
鹡鸰飞雨急，鸿雁度云迟。无柰音书绝，其如鼓角悲。
故人何所之，门馆闭芳池。解名登共岁，多病别经时。
独买金陵棹，遥怜琼树枝。山窗今夜月，空照客相思。
东园有奇花，容姿鲜灼灼。虽是春风开，亦是春风落。
甘霖被郊原，蔓草轻兰药。所以高冈松，无言树寥廓。
梧桐片月堕，袅袅凉风生。日中转炎燠，霜雪凝暗零。
手抟初月光，遥寄千里情。天晴三五夜，是妾寸心明。
老聃良不死，昨日始著书。居今苟阅世，临渊语非虚。
吾师有屈伸，任道为卷舒。薄阴蔽明月，千古清光垂。
织女望牵牛，银汉一水遥。天缘许会合，秋清正良宵。
张骞取星槎，吴质伐桂桡。安用人间鹊，腥羽编成桥。
浮云飞不尽，江水流不止。万物暗禅续，千古尽如此。
孰能初造物，我欲观太始。天地犹一丸，请问无名子。
逝水激飞轮，滩碓日夜舂。黉宫养修翰，一息天池通。
鼎食穷水陆，罗衣舞春风。谁知殷浩废，咄咄能书空。
藤蔓附高树，宛转寻柯条。无心若有知，蔑目见自超。
稚松植盆盎，自约几许高。久安色菁郁，何意干云霄。
我生绝巧识，长大随所遭。鹏鴳各自足，小大随逍遥。
万井皆秋色，千岩尽落晖。谷喧邻牧散，溪响夕渔归。
初月悬枫岸，余霞恋竹扉。坐来怜夜永，霜露入人衣。
别离古有调，送尔一长吁。远下荆门鹢，双飞汉殿凫。
鸣琴依石筱，岸帻眺春湖。暇日烟花兴，风流陶令俱。
论交千里日，不独旅情亲。夜烛长安酒，征衣北地尘。
荣途吾白首，风景是残春。欲赠无奇策，西秦别有人。
亦知分手易，杯酒问前期。怨别难成赋，从军更有诗。
孤莺将薄曙，残露尚明枝。回首天山夜，闻笳忆此时。
人日欣同赏，禅栖七客来。残书留雪映，高兴待花催。
燕越星方聚，风霜雁未回。淹留对红烛，便是百年杯。
菩萨僧常住，归依上翠微。山高疑日近，海阔觉天低。
岛屿屏中国，波涛限外夷。重来防失路，拂石一留题。
沤生大海中，生灭海沤共。是名窣堵波，为有缝无缝。
有情有生死，生死长憎爱。斗水亦区区，施以法无碍。
今人不如古，像设亦如是。若云真大士，去之乃千里。
古松如古佛，落落自随缘。因何号罗汉，翻似小乘禅。
倦游关塞客，一病几经旬。慧日存吾性，浮云寄此身。
闭门蛩闹夜，欹枕鸟啼春。最爱南邻伴，郫筒问字频。
河冰结未泮，寒冱连新正。条风自东来，草木当春萌。
尚阻不通楫，散策循郊行。内翰忽枉驾，晚归不及迎。
于焉坐深恨，终夕难为情。能以贵下贱，蓬荜生光荣。
客心惊日月，对尔惜年芳。取醉开金盏，流馨满玉堂。
不辞霜霰苦，聊伴鬓毛苍。寂寂青宵半，含情傍烛光。
幽贞移楚泽，摇落对吴天。采采三秋后，依依独客边。
深杯摇素月，孤烛耿寒烟。一别陶彭泽，何人更尔怜。
飘蓬俱异域，聚面复都城。幽兴关时物，衰年恋友生。
黄花堪一醉，白发苦多情。坐久浑忘去，邻鸡且莫鸣。
群才翩矣集，二仲醉何妨。蒋诩开荒径，彭宣到后堂。
名高金马署，心远白云乡。漫道京台乐，燕歌听尔长。
承家书已授，似舅业如何。宅相皆双戟，门风自五紽。
惊秋朋好散，送远路岐多。为约陂中客，沧洲访薜萝。
闻君起草阁，赛我半间楼。深喜居相似，翻悲路阻修。
江云晴乱入，山月晓还留。偶记少陵语，乾坤到十洲。
天险扼重山，时清耕凿间。腥风虎饮涧，寒月雁横关。
画角穿云出，惊沙点鬓斑。明朝驰绝漠，谁遣大黄弯。
野色山千里，香风水半池。小亭无一事，白日苦催诗。
静极气如响，流芳月下闲。仰天发长啸，宿鸟堕林间。
昌谷振奇士，玄览意何卓。芙蓉秀浊水，苍隼击寥廓。
调古鲜同驱，名高远时作。讵为坎轲恨，短年亦予乐。
即有徐昌谷，吾来后此公。书宁半袁豹，赋敢敌杨雄。
赤骥风云上，苍虬海岳中。朱游折人角，家学是宗工。
竹为众鸟欣，庐亦吾所爱。不作物我观，彼此两无碍。
众山摇落日，那忍哭先生。老眼非无泪，深交最有情。
人犹惜才调，天可厌聪明。书法并诗律，空留后世名。
众莽共披纷，兹兰迥出群。孤根依静石，久伴结芳荪。
空谷无人到，清风独自闻。撷枝无可赠，惆怅忆夫君。
仆也惭瑰伟，丹青赖尔传。皇风清蓟北，有待画凌烟。
亭亭水上蕖，皎皎沼中藕。花落子亦成，色衰心不朽。
中藏千万绪，处污恒自守。不学杨白花，随风入窗牖。
瀛洲飞彩云，万树桃花春。翩翩骑凤侣，恐是避秦人。
侧窥浑沦妙，幽探元化真。徒令多欲者，千古恨迷津。
高崖翻槲叶，白日雨声寒。共爱秋山好，其如芳蕙残。
乱云藏怪石，空壑下清湍。底事林间鹤，栖栖刷羽翰。
深入黄花谷，高临玉女台。迎人千嶂出，随意一樽开。
寒露垂瑶草，秋风扫石苔。子长耽胜绝，猿鸟莫相猜。
一代空同子，人人愿执鞭。赠君诗满箧，恨我见无缘。
绿水蓬池上，黄华艮岳颠。平生高李遇，徒感昔游篇。
泽国鱼龙气，征途冰雪文。悲歌过燕赵，一吊望诸君。
万柳围团殿，飞花引御舟。棹歌双彩女，催过洗妆楼。
望望行宫地，遥遥大业年。山光连古寺，水调尚遗篇。
软缆千花妓，迷楼五色烟。繁华何可吊，高树起秋蝉。
粉署含鸡舌，新恩易豸衣。风花春正好，樽俎重相违。
岐路苍烟漠，江干碧草菲。知君滕阁上，北斗指皇畿。
此井不可改，下有徵士魂。元纲日陵夷，孤忠竟谁论。
幽泉愈清彻，精灵乃长存。玉甃碧藓合，银床秋叶繁。
侯其谒尼父，慷慨聆此言。潜德匪君阐，教道奚由宣。
瑶岑抱圆虚，珠林陟云上。径幽秋桂深，涧回夏泉响。
空庭一虎卧，落日数僧讲。黄堂颇遑暇，朱幡辄时往。
洗耳闻梵音，观心息尘想。自非政清净，讵能遂佳赏。
始欣予告旋，抱痾罕能见。笑言稍遑遂，暌离复云饯。
门东柳曳丝，天际川回练。长风飏蒲帆，旭日明纨扇。
学业既已优，才华良足羡。上舍秋气凉，下帷展黄卷。
沉吟坐终日，有酒胡不倾。清兴罔或穷，佳思悠然生。
所以栗里翁，酣畅适其情。苟为苦追琢，无足令人惊。
卜宅兹山阿，取适樵采间。筋力岂不劳，宠辱奚由干。
拾药涧底行，振衣林下还。一饭施然卧，始识予心安。
幽庄白昼静，居人寡来往。高树落疏阴，深泉生逸响。
抱忡惜景光，微吟答清赏。因之怀远人，怅然起遐想。
我抱游秦志，君今先我行。一杯同出廓，千里独含情。
雨入新丰晚，云移少华晴。寄言桑郡守，天子近知名。
吐心在君掌，有何不可见。妾持此一心，久已荷君盼。
君心不向妾，掌自背君面。在君反掌间，在妾千古怨。
兄弟半年别，相寻屡梦寐。书言春当来，旦暮劳占计。
马足已到门，远盼犹天际。宜欢不暇欢，交零涕与泗。
须发似曩时，齿缺声音异。喟然感岁华，宁复堪远离。
种蔬聊学圃，断酒欲为僧。抱病官如叶，资身杖倚藤。
通宵千里梦，四壁一篝灯。念友增予愧，言归尚未能。
一从分袂后，两地各悽然。道路千山隔，音书几度传。
相逢成感慨，欲别更留连。清话休辞久，重来又隔年。
欲将南垞口，遍插木芙蓉。瀑水终年溅，浓烟尽日封。
通人开蒋径，逋客谢周颙。可惜双翎去，巢空涧底松。
海棠全未睡，弱柳尚拖黄。爱此蕊宫客，能为幽士庄。
清言尝旨酒，改席演新妆。它日重来者，应须倩葛强。
佩解惊还在，钗横怯未安。不禁春澹荡，犹似雨汍澜。
昨日逢欢易，今朝顾影难。那知谁是梦，梅馥送人寒。
水陆程俱历，星霜岁欲更。儿孙望人至，风雪止吾行。
照影篷窗烛，吹香土灶羹。偶然泊池口，惊见旧儒生。
黯黯拥春愁，迟日苦难旰。风鸣杨柳树，幽鸟时相唤。
独携一樽酒，坐爱花容粲。念君明日去，对景成感叹。
念君不可留，春夜不成寝。月落星历历，风来树凛凛。
孤琴系床头，尘埃没囊锦。乘兴时一弄，古调愧题品。
西邻张华筵，筝笛正豪饮。万事只如此，洗耳且高枕。
我有双宝剑，来自阖庐宫。上有百宝环，下有千金玒。
入水斩蛟鼍，入山斩罴熊。三年不得试，开匣生冷风。
临岐解相赠，归去时磨砻。惜哉两无用，所贵心相同。
仪部志狂者，坟丘事冥讨。三十而挂冠，握机岂不早。
胡哉昧远算，一出为小草。揽其遗文辞，悼彼耄昏夭。
峻岭横天插，长江夹地流。倘能城大顺，谁敢犯延州。
病客居穷海，今年是两年。高堂当此夕，相对又潸然。
我行玉堤东，静观玉堤柳。乾坤造化心，千古谁能剖。
谷风从东来，生意萃于柳。展也延和儒，至诚为君剖。
青青陌上桑，叶叶带春雨。已有催丝人，咄咄桑下语。
深院闭青苔，黄昏独自来。花应怜我意，特放一枝开。
渐老绿阴天，无家怯杜鹃。东风有今夜，芳草又明年。
蚕熟新丝后，茶香煮酒前。都将南浦恨，聊寄北窗眠。
盛处应持满，微时望欲圆。镜光藏晦夕，桂影照晴天。
继日能明夜，分时用纪年。繁星犹避迹，爝火岂堪然。
慨然成独往，惆怅别离颜。秋水伊人梦，斜阳远处山。
一庭霜尽落，千里雁初还。予亦动归兴，为园十亩间。
坐对北窗凉，晴空日正长。柳深莺语滑，花落燕坭香。
青云乔木古，翠竹远山青。昨夜东风暖，池塘草未生。
身高吸霄瀣，羽薄趁仙风。自奏清商曲，泠泠山水中。
何处西风里，萧萧木叶稀。游人感秋色，归棹趁寒衣。
海阔离情远，天空去雁迟。相看各无语，红树又斜晖。
午夜长风生，撼我庭前树。为忆意中人，垂尽青衫泪。
湘江波浪深，寸缄达何许。惆怅空断肠，燃灯达天曙。
我愁不可拨，撩乱西山岑。援琴出高调，指冷难成音。
为谋日已拙，岁月日已侵。感此坐无言，涕泪飞秋襟。
置酒延词客，壶公秀可餐。欲披云外影，坐待月华看。
河汉金波淡，蟾蜍玉露寒。若非班氏女，谁解赋齐纨。
相思飞鸟外，海树共春云。岐路谁知己，空斋独见君。
故情犹恋恋，别思又纷纷。相送无穷恨，壶山向夕曛。
背水仍留阵，良弓早见收。无心来附耳，有面竟封侯。
落日荒祠道，西风涧水秋。君臣终始义，为尔泪长流。
薇省辞官日，瓜田养晦时。好奇恒拜石，习草故临池。
娇鸟歌春燕，名花放蜀葵。况逢风日丽，不禁出游迟。
忆自随三釜，同歌沧海篇。何期傍九日，得结碧山缘。
江汉兵戈外，风烟鱼雁前。相看未忍别，更上木兰船。
道傍冬青树，人好树亦好。岂不缠风雷，青青自持保。
山上白云深，云中出飞瀑。回看不见源，疑从天上落。
结庐临古道，日见大江流。镜匣鸾将老，园花蝶已秋。
寒山新过雁，暮雨独归舟。寂寞窗纱掩，那堪忆旧游。
远谪甲山去，江陵别路长。臣同贾太傅，主岂楚怀王。
河水平秋岸，关门但夕阳。霜风吹雁翼，中断不成行。
赞郡罗浮下，承恩日月边。家传七叶贵，诰锡五花鲜。
展骥淹题驾，分麾蚤着鞭。共期徵拜日，酌水饯重天。
素业依香积，芳林托化城。偶来乘逸兴，何处不春情。
载酒莺花下，谈经象马鸣。王猷安可见，空自竹丛生。
灞水遥伤别，燕山独送行。弹珠元自误，抱玉竟谁明。
抚己虚疑梦，逢人怯问名。报书稀不到，沾洒望神京。
别离无复道，天地意如何。愁入征云暮，心惊飞鸟过。
忧来千虑少，归去一身多。行止皆无策，相宽一放歌。
幕府前旌去，王程后命催。六师同击楫，千队肃衔枚。
练甲含江动，雕戈挽日回。莫将今日事，更待异时才。
旭日茂椿萱，柔风蔼荆树。连翩戏綵衣，菽水和且孺。
良心由中发，善性非外慕。施政慎所推，寅恭协天叙。
山岳峻层穹，渊泉深莫测。弹弦寄幽意，未语心已识。
混茫分二仪，物我同一适。曲罢两忘形，飞云楚天碧。
穷阴抱微阳，生意蔼不息。气机妙回斡，至理人得识。
刀圭起沉痼，调燮造化力。参两动变徵，恒心契玄德。
晹光荣林杏，火候伏丹液。倘可见天心，永言同寿域。
大江泻奔流，浩荡去不息。青岑列两岸，倒影摇空碧。
楼高野阴阔，锦树覆沙驿。帆落天际云，人归渡头夕。
缅怀沧洲趣，万里见秋色。长啸倚西风，因之豁胸臆。
石壁泻飞泉，长松间修竹。茫茫浦光净，遥岑翠如沐。
林扉静半掩，水槛萦六曲。送客出衡门，扁舟荡空绿。
至道不凝物，灵台湛中虚。洞然六合间，迥与神化俱。
日月环户牖，风露浩庭隅。一气中夜存，万变何区区。
连甍瞰方塘，青山四面环。别径入幽邃，结宇青山间。
翠竹以为扉，白云以为关。甘与麋鹿友，不随鸳鹭班。
静闻天籁响，不见飞鸟还。闭户以读书，澹焉心自閒。
词客淮阴至，江头把臂迟。枚乘工作赋，薛汉雅言诗。
鞭弭犹相及，簪裾未可期。疏麻虽欲赠，何以报琼枝。
草阁散晴烟，柴门竹树边。门前有江水，常过打鱼船。
烈风扬云旗，鼓角悲广路。庭前玉树枝，昨夜微霜度。
幽人蹑葛屦，出户履寒素。胡当戒坚冰，及此岁将暮。
秋月尚不减，客堂清宴阑。把杯看玉兔，驻马簇金鞍。
渐觉岁时暮，况惊关塞寒。霜笳中夜发，叶落满长安。
风日高原暮，松杉古庙阴。三分扶汉业，万里出师心。
星落营空在，云横阵已沉。千秋一瞻眺，梁甫为谁吟。
冉冉烟城袅，飘飘苑雪过。人稀春夜静，花剧暮寒多。
置酒邀金马，开轩对玉柯。阳春有高调，莫惜为子歌。
秋生一叶初，摇落重愁予。宋玉悲何晚，嵇康计亦疏。
星明孤剑动，月白小楼虚。为忆同心者，天涯未报书。
青山无大小，总隔郎行路。远近生寒云，愁恨不知数。
目极江天远，秋霜下白蘋。可怜南去雁，不为倚楼人。
弱翅凌晨动，繁声向夕流。不知风雾里，还得几何秋。
苦雨万家愁，宁言客滞留。蛙鸣池水夕，蝶恋菜花秋。
天地惟孤馆，寒暄一敝裘。须臾古今事，何必叹蜉蝣。
秋风起邺城，重我故园情。林壑居难定，渔樵计未成。
野云随浪迹，村酒脱浮名。欲赋多忧思，何如阮步兵。
客子满堂笑，主人情未央。虽则情未央，隐隐摧心肠。
但怜歌者苦，未知听者伤。握手行当别，牵襟睇河梁。
夏浅仍无暑，昼长乐事全。论诗过水部，联骑复高贤。
柏古肤留韵，荷新叶已偏。可堪初月上，不为少流连。
分明热燄里，一枕借虚凉。看剑难言利，抽丝俄觉长。
夜分魂气肃，灯暗影神忙。起灭知何极，纷然不可量。
一昼沦阴劫，中天散积晖。男儿须用杀，智者好藏机。
蚤以攻为守，当缘战始肥。葛藤牵未了，斩却乃言归。
复叠开三面，玲珑竖一拳。云根兼月涌，花萼借春妍。
稳载同浮宅，孤擎到远天。迟回岚气合，星火出层巅。
不少登临兴，无如眺听亲。寒潮侵古刹，突石卧奇人。
注水添眉目，经冬损笑颦。宛成盆盎景，鸥鹜尽天真。
欢情并苦绪，夜语到流连。小雨差能听，残灯尚及眠。
有声相尔汝，无路忏人天。低掩篷窗下，更深各悄然。
蓦见苍茫色，愁凝春事中。是歌皆懊恼，何物似心忡。
花老将辞蒂，人归或化虹。依风语断续，祗觉太匆匆。
自可呼私路，翳然隐一泓。投钱听共汲，留影照微清。
竹气森能立，苔纹斜与萦。渟渟焉所托，漱入岕香生。
蚤见云开日，依然雨接云。兰兰香并减，燕燕湿为群。
矫首天如压，酣眠昼不分。空阶滴陷处，尽遣梦中闻。
石壁霁秋雨，溪云淡将夕。一曲龟山吟，悠然楚天碧。
古人既已无，后人犹未有。欲识生者尊，古人落吾口。
试问张仲蔚，蓬蒿空满园。严霜一夜至，方悟乔松尊。
群动各相役，而我独无言。生当贮万古，那得不为尊。
道言有身患，佛说无生乐。问生何以尊，为汝解其缚。
玄晖曾弭节，太白亦题诗。京邑非前事，新林似往时。
山深秋气重，谷远罄声迟。不为逢支遁，幽怀孰与期。
海上元无宅，山中半带霞。罗浮多石髓，勾漏有丹砂。
弟子羊为石，仙人枣似瓜。飘飙九芝盖，出入五云车。
山精时照镜，木客日餐花。虚驾那能度，悬壶即是家。
敛屦穿深竹，牵萝过石桥。僧来经茂苑，寺古记南朝。
暂住因烽火，将归驾海潮。谁言缘易断，翻遣别魂销。
北阙新恩命，南台旧法星。九违燕草碧，三见蒋山青。
卧病闻安石，还家忆管宁。平生激扬志，未合老沉冥。
君来方苦旱，君去复穷阴。畎亩苍生计，关山独客心。
夜灯愁易尽，秋鬓老能侵。总道为官好，驰驱恐未禁。
病来缄口坐，今日为君开。事忌于名近，身宁与世猜。
凤麟终瑞物，鹰隼亦雄才。毕竟将安作，凭君次第裁。
飘飘水中洲，杜若秋渐长。暗香洒寒流，时激清泠响。
十约九不至，秋风君自来。真成人外赏，堪作夜深回。
池影摇空翠，松阴送晚雷。坐看云雨合，萧瑟到衔杯。
两夜霜渐白，一山秋尽红。门疏蒋翊客，心忆淮南丛。
海气槛前树，雁声天末风。怜君不得见，搔首嗟飞蓬。
汲泉出深竹，望月上层台。宿鸟去复去，幽人来不来。
梦中与子别，云念青山隈。何事但相忆，蹉跎首重回。
辗转虚良夜，曾无稳卧时。寸心应自遣，百虑欲何为。
月落鸡声早，风寒禁漏迟。华山寻睡法，无计访希夷。
朝看一片云，暮作千山雪。天上明月光，何须论圆缺。
时事日纷纷，谁巧复谁拙。利害不同心，对面皆胡越。
岭外尘氛净，枫宸诏命来。君民争切仰，文武显全材。
四海阳春转，千年寿域开。岘山恩莫断，群眼望三台。
雾气隐花枝，送君江上时。竹深难护粉，柳弱不禁丝。
旧有池塘梦，归看春草辞。转怜求仲子，何日赋相思。
昨日游醉乡，今朝涉汝水。回首岘山城，萧萧乌桕树。
雪应炎风地，寒深瘴海天。同云敷薄霰，瑞霭满垓埏。
草木含芳润，山川漱紫烟。五百昌期在，无论大有年。
细雨度秋山，菊花黄欲坠。送远多苦心，一洒寒江泪。
寒江千里程，新月湛江明。画航浮月去，而我自山城。
山城鸣夜角，疏星何错落。思君梦不成，远听残更铎。
青青千柏林，隋唐留至今。佛光时隐现，塔影半晴阴。
草细经游鹿，庭閒演戏禽。机心刊落久，那复异人寻。
二君青云彦，摅辞复同调。釴也千仞壁，苍翠绝奔峭。
泰如飧芝露，九咽动灵窍。黼黻未章施，长算屈短造。
一饭栖贤地，居然久约中。微凉庭过雨，乱碧草生风。
荷叶遮门近，檐花映水空。若非簪组系，便可老农同。
远道孤舟客，荒村独树烟。浅沙寒映水，轻漱暗鸣船。
淡月遗墟里，春灯断梦前。绿林豪客在，童仆夜妨眠。
僻寺藏荒谷，空庭落叶稠。雪侵虚殿冷，松冥曲廊幽。
江逐濛烟阔，山迎宿霭浮。褰帷亭夕驻，对境若为愁。
薄命已如霜，君恩未可忘。一般清梦里，夜夜到昭阳。
闭妾深宫里，宫门知几重。君恩如白日，妾命自寒蛩。
月落银河澹，天高玉露浓。一般秋枕上，听得景阳钟。
海上金轮出，曈曈映碧城。梧桐正䓤茜，凤鸟一长鸣。
韶濩中和日，夔龙揖让情。献书丹扆外，寰海望升平。
霏霏晴复雨，草屋近茅湾。未午闻鸡唱，刚秋见雁还。
水蒲多委佩，山枣半开颜。忆见吹笙侣，颓云隔万山。
长安卖花者，多在雨馀时。并剪劙繁绿，吴绫记向枝。
香回金勒马，红映玉人姿。此意谁堪咏，扬州杜牧之。
宝剑绣不飞，化作长虹影。霜月照禅床，何如铁衣冷。
江平秋万里，山静月三更。彷佛寒烟外，瓜州有雁声。
忆过梁溪宅，于今向廿年。赋诗清珣阁，试茗惠山泉。
夜雨牵离梦，春云黯远天。乡情与离思，看画共茫然。
旧识于公传，新知陆贾才。汉章双凤下，越郡五羊开。
旌节看山驻，楼船截海来。长安天北望，使者日南回。
讼府蒲堪挂，刑书竹可裁。明珠满合浦，应照不然灰。
秋雨何潇潇，五更滴红叶。滴滴叶间红，可以比啼颊。
不知秋何如，朝云一片白。半是巫山魂，半是湘江魄。
不知秋何如，花开尽清绝。蘋花白于脂，蓼花红于血。
不知秋何如，鸣虫先解意。长声捣衣篇，短声织锦字。
南州有高士，邂逅见风流。雅醉荆卿酒，常随郭泰舟。
穷经探鲁壁，作客佩吴钩。门下推师授，名成两夏侯。
常时不对镜，对镜即伤情。自觉衰容恶，谁知白发生。
松筠存晚节，蒲柳谢春荣。喜有丹心在，常怀报圣明。
试问窗前竹，栖鸾会有期。丁宁休剪伐，留取拂云枝。
尔腹诚便便，何如边孝先。侏儒饱欲死，笑我非臞仙。
天浩岂无际，山虚寂一身。偶然今夜月，忽想古之人。
奇欲凌秋壑，孤能绝众因。难将千圣意，轻与寒螀陈。
媚灶吾何敢，送穷亦古人。兰魂无怪惑，笔墓自嶙峋。
世事惟孤剑，文心比竹筠。匹夫诚有罪，怀璧山之根。
绝笔仍生笔，我其狂也愚。儿啼叶不止，血出石何辜。
将臂等虫豸，移家托鹧鸪。鬓丝闻鬼哭，不必责头须。
岁暮能无感，寒溪淡不声。荧灯一卷守，残柳数株明。
日月忘年夭，山川摇客情。搴萝过绝壁，犹恐近浮名。
谐世无长策，青山作比闾。才名屈宋命，瓻甋马杨书。
宁许续天问，偏当赋子虚。依稀尧禹迹，俯仰此焉如。
寒雨宾梅发，春枝渐向荣。学无通岁力，病积瘦吟程。
二屦疏行迹，双扉覆短桁。惟应书史里，迸筑破愁城。
春动云丘笔，幽兰映雪窗。一峰才拂手，六合散天香。
玉英台下路，半夜舞青鸾。龙孙眠不得，疏影上阑干。
昨夜下天河，南飞路几多。归来无一语，无奈月明何。
春意自天来，灵均气未回。山童呼不醒，飞上楚王台。
紫心苍玉佩，初散玉皇家。昨夜瑶台月，怜君未欲斜。
大屋星霜久，新年雨雪频。田园知己薄，生计可忘勤。
乔木宜思祖，鸡豚莫恼邻。东堂花几树，应与岁俱春。
晓雪正飕飕，畏寒懒下楼。何当仍盥栉，翠羽上貂裘。
昔年过采石，明烛拜先生。断岸空留月，长江不见鲸。
怜才皆未已，学醉愧无成。何事金龟老，人间得并名。
不见金钴拿，火盛柄自爇。裁衣持寄郎，郎温侬亦热。
凉月白于水，微烟且未生。莺眠一树静，草响百虫争。
人影孤逾冷，锄音歇复鸣。墙头相问訉，莫是老云卿。
凤历纪王正，新春别帝京。行观具区薮，先过阖闾城。
圣主方兴教，诸生喜受经。他年看奏最，崇秩有光荣。
京国云山远，悠悠入梦思。频年縻薄宦，何日是归期。
鱼雁音书杳，风霜道路迟。窗前残月白，起视夜何其。
驿舍在河浒，拂衣聊与登。独怜身似燕，共醉酒如渑。
好客金闺彦，能诗碧海僧。相看成一笑，聚散亦难凭。
岭表无山水，丹峰尚可游。百重环锦嶂，千仞起蜃楼。
话月松苔古，披云鸟道幽。贤豪饶逸韵，登眺自优悠。
好处留题遍，篇章满画图。高深今始尽，俊逸向来无。
顽石开生面，春花发朽株。谁知造化手，竟与巨灵符。
本是重阳萼，天留十月开。不知陶靖节，仍为菊花来。
清浊从头有，浅深宜自栽。半酣花压帽，新月澹城隈。
昔闻镜湖美，今向画图看。百里晴空映，千峰秀色攒。
荷花明月晓，鸥鸟白云寒。投老寻狂客，扁舟兴未阑。
度关情浩荡，关树似相迎。花谢胡桃结，雏飞鹦鹉鸣。
汧声晴入郭，陇色晚侵城。行役吾真勌，聊淹数日程。
幽居远城市，绕屋皆良畴。方春土膏动，夜半催饭牛。
父从原上耕，子向田中耰。豚蹄祀田祖，瓯窭欣满篝。
先期了公税，床头熟新篘。陶然一醉间，宁知公与侯。
九月罗浮道，无衣亦不寒。奇峰三十二，直作夏云看。
提封开画省，地势控全燕。雪重阴山近，星低瀚海连。
藩屏归付托，画诺仗材贤。扪虱家声旧，应须有奏篇。
近自吴门别，而今已半年。交游心固切，霄壤迹难缘。
宦况青云表，閒身白鸟边。漫图秋色去，还肯忆林泉。
故人载酒至，石榻一开樽。访友来蒿径，课吟傍竹垣。
庭兰芳气合，阶树野禽喧。值此秋光好，乘閒共晤言。
良夜孤峰顶，秋天阴复晴。大江烟下灭，低月雨边明。
雁过声犹湿，云收意未平。狂歌谁独和，渔笛隔洲鸣。
一笑春初尽，南归意已劳。王风时不竞，人事日相高。
地湿菰蒲气，风生鹳鹤毛。柴门近湖水，知上钓鱼舠。
古树上危根，依天巧作门。云飞不在外，虎过定消魂。
野客逢迎少，山僧出入尊。朋游坐不厌，叶落满金樽。
入洞风初定，乘桥日半明。断岩流水转，低树湿云行。
林缺呈江练，泉香长石英。谁怜去国者，犹听暮猿声。
恋阙未毁车，还山只结庐。暂中千日酒，迟上万年书。
野树鸣干叶，晴潭响暗鱼。别君何所望，占气斗牛墟。
吾慕朱修撰，持敬终不破。千载仰其人，庶以警予情。
蔼蔼玉峰子，云间一硕果。大华谢雕镌，至性本无作。
桃李自成蹊，此言可喻大。默默太宰公，恭敬倾四座。
昔人种树时，树小花未开。今日花满树，别人看花来。
花开今几度，种树人何处。把酒对花倾，问花花不应。
花开还又落，酒尽须更酌。只换看花人，年年花自春。
今岁将除夜，明年预立春。未能荣及物，但觉老催人。
漏滴时交子，星移月建寅。屠苏来次第，末后亦沾唇。
莫羞贱与贫，带索歌常浩。莫忧渴与饥，餐菊粮堪饱。
众卉泫然徂，鞠乃猗与好。百舌蜩螗天，蟋蟀俟秋剽。
岂怨生身迟，笑彼争时早。秋气穷巷间，不叹东门道。
梧桐凤所宿，鸢鹯不敢栖。蓐收一秉令，绿叶辞高枝。
灵鸟既不至，百尺干奚为。瑟琴娱世耳，不如委涂泥。
夷仲自放废，守正亦知几。秋山有佳色，行歌宜采芝。
登丘一骋望，百感我心劳。天高有云征，气色但萧萧。
念欲命半酒，四顾无同袍。鹰隼顺时击，豺虎尚群嗥。
貙刘在古典，毋俾大猾逃。利剑不入掌，寒士安得骄。
代谢成古今，荣悴如流屣。金飙从何来，著物成凋毁。
阴生在午中，霜零由夏始。丰亨物忌靡，离明帝伤恃。
衔辔一以弛，气势来诚驶。摇落日趋多，萧瑟不可止。
青青墙下竹，冬后色如是。灿灿月中花，岁寒香不匮。
新知语未足，远别情难置。独上江门舟，北风日凌厉。
未别情何如，已别情尤邈。岂无尺素书，远寄天一角。
江门卧烟艇，酒醒蓑衣薄。明月照古松，清风洒孤鹤。
浓绿新春酒，疏红隔水花。官人坐马醉，江路绕山斜。
桃李成春径，牛羊散暮沙。林泉无宿客，兴尽且还家。
为问西陵客，何时发永嘉。路随天外雁，舟泛雪中花。
帝典虞堪并，皇图汉未加。行瞻天禄阁，载笔振瑶华。
半载梦频频，重逢意转亲。昔为北道主，今作南来宾。
父老谈时事，儿童恋旧人。苍茫又别去，何处不萦神。
渡口人争发，出江舟已微。钟声离岸小，帆影逐星稀。
朔雁连云度，寒潮伴月归。苍然山一带，隐隐伏长围。
陈月元非璧，荆云本是人。抱衾辞永夜，失枕卧娇春。
嘶马应南陌，流莺在北邻。城隅如可俟，无事梦含颦。
六极兼弱贫，百罹萃凶孤。素薄综物怀，坐为鄙人图。
仓箱既凉匮，米盐务锱铢。自持椅桐姿，埋沈向泥涂。
竟负回舟约，虚烦下榻留。惟馀三亩宅，遥望七峰楼。
天接星文动，江涵雁影流。烟花正无数，老眼几时休。
翟家杜门处，岁晚益沉沦。自贵无知我，非关学避人。
偶来共言笑，宴坐狎情亲。几许能相见，江城复入春。
梦断宜山路，轻车叹陆沉。梧门秋日暗，竹马白云深。
风雨孤臣泪，乾坤万里心。独馀龙剑在，凝涕倍沾襟。
东邻有黄鹤，酒美价亦廉。日割生彘肩，时呼白玉蟾。
明霞照春服，卜肆掀长髯。倘无后命逼，余亦终垂帘。
北风吹众木，木叶高下飞。笑此无家者，踽踽何所归。
百鸟投暮林，凤皇览德辉。嗟彼世中人，将是以为非。
腰石任劳苦，披发故佯狂。贤哲不可希，阔步犹康庄。
揽衣中夜起，泪落湿君裳。明发又挥手，滔滔江水长。
海上有神仙，可望不可即。琅玕有美实，可思不可食。
秦皇汉武愚，奢愿何由得。感君青精饭，使我好颜色。
春阴微雨霰，梅鹤访林逋。锦石花边榻，名泉竹下厨。
匏蔬分负郭，歌吹隔西湖。何日从偕隐，长无间架租。
城西六月暮，笛里万山秋。野水天光净，沙汀日色浮。
清觞聊泛泛，白鸟任悠悠。逸少今千载，何人复胜游。
去年黄花开，共赏重阳节。高堂传萸觞，兄弟同欢色。
今年复重阳，弟兮竟何适。光阴瞬息间，世事幽明隔。
有酒不见君，使我肝肠裂。对酒歌且哀，歌竟泪亦竭。
端居不出户，吟啸此亭中。石床留夜月，桂树抟秋风。
药畦将菊径，整整方成列。带经日徘徊，芳蕤露中折。
会心不在多，一丘堪偃蹇。始笑武陵人，移住花源远。
窈窕城连寺，巉岩石抱亭。洞虚云气白，厓断草痕青。
宝匣封宸翰，珠花络藏经。回翔不觉晚，归马傍春星。
千步垂杨柳，阴连喜水生。华深吹落絮，叶密坐流莺。
忆昔同朝日，仙班及屡陪。一从离禁禦，便以堕蓬莱。
人向客中老，春从天上来。边城且携手，母负酒盈杯。
兄弟俱官宋，拘留共在金。浮沉奴婢态，铁石丈夫心。
朽骨人争唾，荒坟我独寻。千秋青史上，芳臭不同襟。
闻说安平镇，荆湖当要关。潇湘合二水，衡霍拱千山。
地僻居民少，时清逻卒闲。遥知到官后，多在醉吟间。
善权善洞府，神仙逸其名。嘉名吾夙慕，于兹扣岩扃。
地气通灵窍，天神启虚明。谁能履兹境，可游神之庭。
明公翕然至，如云集诸生。心同理有惬，景澹心自澄。
草堂初识面，文采重王郎。新稻香炊白，疏桐叶坠黄。
家声出江左，归梦绕池阳。莫起并州叹，祁山是故乡。
特达千人俊，醇良万石君。遗书留学阁，宿草满荒云。
后辈推耆旧，南曹奉德薰。颇伤身后事，不愧墓前文。
秋风吹铁衣，征人望金阙。吹笛满关山，忽落城头月。
騄駬嘶金勒，干将吼玉龙。楼兰犹未斩，无梦到关中。
欲语娇还怯，含颦耻复惊。和亲能固敌，妾不爱微生。
马上琵琶语，凄凉不忍听。自知缘薄命，谁复恨丹青。
北风号永夕，寒月照穹庐。梦里闻天语，褰衣下玉除。
春宵何太短，忽忽已三更。灯散疏林影，蛩传古砌声。
谈深尘虑息，坐久月华生。为忆溪行者，应含两地情。
已罢山园酌，看山复此行。亭回列障出，溪迫万花明。
对客披鹤氅，呯童吹凤笙。酒阑思引杖，松月夜相迎。
绣斧下神京，霜风白简生。省遗郎吏草，台建大夫旌。
隼翮当秋健，微星入夜明。范滂今揽辔，晋水为君清。
赤符辞凤阙，皂盖入雄州。芳溯裴中令，声传郭细侯。
春城桑柘满，昼馆鹤琴幽。独有金门客，鸰原思未休。
冠裳通旧镐，礼乐重留京。寅直闻咨伯，词华记荐雄。
路依江树远，梦忆炬莲红。剩有都门饯，旧僚恨别同。
词赋龙头客，公台鼎足家。九天持使节，千里泛仙槎。
宝牒宗盟重，金符帝宠赊。更谐将母愿，恩遣胜皇华。
帝泽通南极，旬宣属老成。燕云萦旅思，岭月引官程。
棠荫随车合，薇香入座清。鳄鱼今在否，应避使君行。
修禊当年事，兹图意不穷。遗容千载识，佳兴一时同。
景物丹青里，风流想像中。相看浑欲赋，逸思愧群公。
惨淡秋阴合，长风送雁群。已随寒气远，还共雨声闻。
影湿呼尤急，云深语不分。忽疑边信在，为尔望晴曛。
玉苑移仙萼，群英让国花。翻阶姿转媚，依槛态尤佳。
香拟调金鼎，红尤夺彩霞。有时当入药，宁只斗繁华。
玉署忽闻莺，关关自有情。往来难辨处，断续若频惊。
乍弄羌儿笛，新调秦女筝。余音风卷去，万户作春声。
空堂林气薄，新月学眉裁。呵墨书欲就，呼邻酒正来。
美人折花去，拍蝶逐香回。及此霜威早，芙蓉分外开。
洲浅虚莓径，云迟冷竹庵。禅心惟合十，人世解缄三。
迂阁来孙啸，清笺勒晋谈。黑甜风正好，痴梦远山岚。
支公同作社，散木自名园。剩水鱼分族，归云鸟候门。
亭漪涵药圃，屋牖睹花源。近向丹经注，柴桑短褐存。
觞虐酒铛鸣，瑶阶冷素英。燕删粘瓣网，蝶舞卖花声。
餐字当仙药，翻歌度冶情。晚妆榴火下，城月照眉生。
欲沾仙掌露，双睇五云间。我尚披初服，君胡梦故山。
石帆青霭杳，银阙白湍间。昨夜家人报，兰煤卜远还。
从前蚕室泪，虚报任卿书。旧业刘中垒，閒情夏太初。
羁魂惊雁塞，行迹笑蜗庐。但莫歌长铗，临渊岂羡鱼。
供石顽然秀，真称世外朋。茶香醒宿鹤，霜势健秋鹰。
挑梦经旬雨，征书隔壁灯。素心与清影，双照研头冰。
半帘分净绿，偏喜称溪居。煖气行人外，飞尘猎骑馀。
野霞烧带郭，涧水绣当渠。正有临流兴，泉声病较疏。
谈笑陈苔月，溪山一倍都。鸟声尤可译，花态不堪摹。
入俗眉难画，经时舌欲枯。越妃墓田在，歌唱旧人无。
剪韭虚春夕，新添玉板禅。花颜舒十赉，柳眼倦三眠。
墨气浓生岫，帘纹縠映泉。一评风物异，偏媚绿尊前。
冷雨挟风紧，昨暄春日迟。物情应似此，天意总难窥。
转忆冬晴好，差怜午雪垂。君看落梅处，不醉复何为。
为爱东湖水，筑堂临水濆。寒光夜留月，白气晓成云。
花树不可剪，药苗时自分。客来常款语，琴荐对炉薰。
栗里问渊明，旁舍招云卿。荷锄草露湿，织屦柳风清。
二子俱天趣，是翁忘俗情。时时车马客，于此听棋声。
风高千户晓，云静九天开。把酒聊随俗，占年一上台。
野梅催岁色，好鸟唤春来。坐看江潭父，得鱼吹笛回。
金山山月下，清夜洞门开。说法林猿听，焚香野鹤回。
欲寻苏学士，更上妙高台。怅望情何极，难将客思裁。
惜别春吟少，神交夜梦多。六年三黜后，一日五噫歌。
鸡黍堪同约，羊求可并过。蓬蒿满幽径，其奈美人何。
司驭巡畿甸，飞旌指戍楼。共传天马异，宁复大宛求。
月照昆吾冷，风生苜蓿秋。张衡有词赋，独系汉家忧。
冻坂紫骝鸣，都亭奏最行。雪花燕甸树，雁字石头城。
经术陪庭议，循良起吏名。君看金虎署，自昔重西京。
华夷分壤处，雪岭白嵯峨。万古消不尽，三秋积又多。
寒光欺夏日，素彩烁天河。自笑经过客，相看鬓易皤。
白昼楼居静，王人忽到门。有香聊款坐，无译自忘言。
氎布缠头阔，檀膏点额繁。客怀劳慰问，此意竟难谖。
到此已三月，重来如故居。门临外道院，壁有中华书。
猿挂雨晴后，鹃啼月上初。国君欲留住，不省意何如。
故国应难返，它山何处归。人情已可见，失路竟安依。
兴寝劳魂梦，传闻有是非。灯前閒简帙，泪落忽横衣。
人前犹寓札，身后曷留名。寄托情弥苦，羁离意不平。
峨眉插汉峭，巫峡注湍惊。未卜君何向，余怀与恨并。
但使边尘净，蛾眉敢爱身。千年青冢在，犹是汉宫春。
荷花靓无语，宛在水中央。露深明月高，下宿双鸳鸯。
峰头云树微，竹里榔阴密。牛背走儿童，村庄谁第一。
燕语青春深，花飞白日静。村舂细雨来，别业开三径。
闻说离山久，生缘遍外方。三衣长挂体，一钵不持粮。
禅处松将偃，归时草正芳。残书看未了，拟借最高房。
亭午发胥门，暮泊宝带桥。回首望荒台，风雨何萧萧。
忽见吴江塔，尖峭入云霄。江神鼓浪迅，伏怪谢阴骄。
村火倏隐见，橹音乍忽超。推篷一盱衡，烟光澹晚潮。
侵晓堆桅坐，蝉声出树林。分明宣祖意，何处有凡心。
历历消清梦，悠悠助独吟。时人皆共听，谁谓少知音。
宿有扶宗志，辛勤四十年。句清堪供佛，业白可笺天。
燕坐畦衣薄，经行雪顶圆。长庚光欲灭，内院一灯传。
扫迹千岩里，柴门久不开。正逢新雨足，忽见故人来。
烧笋供茶碗，烹薇荐粥杯。欲留君共住，分石坐堆堆。
一怅辽东鹤，千年竟不归。梦魂回永夜，相见是邪非。
世情那可问，青岁欲移家。鱼得陶公法，耕烧庞老畬。
种桃求汉核，食枣慕齐花。醉卧沧浪曲，科头看日斜。
溽暑那可避，言寻溪上花。逢人坐流水，不见泛胡麻。
芝席移青嶂，冰盘荐紫霞。郭仙如可问，吾意浴丹砂。
霜旌一夜发，五岭已全摇。馀事清戎外，秋风待举雕。
开云凿山骨，磨出石中奇。共结陈雷谊，操心常若斯。
火黯羊肝紫，金星鹆眼圆。将心赠离别，留得久磨研。
少日不知佞，老来宁贡谀。念君当尔尔，聊此布区区。
廊庙既已圣，山林安自愚。忘机独鸥鸟，或可与之俱。
五老何年石，香炉万古烟。地形三楚尽，江色两湖连。
谷有青牛卧，山传白鹿眠。未能穷胜迹，空此挹群仙。
嵩台淩晓发，入夜抵新村。觅路荒山下，维舟古驿门。
渔歌喧远浦，野火照平原。梦折西风里，萧萧闻夜猿。
相逢能几日，忽又对离觞。逆旅一分手，临歧各断肠。
邮亭催暮雨，古渡隔垂杨。犹自冲寒去，谁赓白雪章。
客路去无尽，寒山晚复登。马前一片雪，溪上几重冰。
远寺疏钟起，重裘暗泪凝。欲投村舍宿，隐隐见孤灯。
城郭蠡湖边，停桡思黯然。先人馀宦迹，青史见遗篇。
郡有千秋颂，家无二顷田。欲知流泽远，清白自能传。
地僻心俱远，风光处处佳。居常卧草榻，出或着芒鞋。
酒向邻家贳，欢能野老偕。陶然取一醉，真可号无怀。
采药时扶杖，为园每荷镵。近林分橘柚，远树隐松杉。
江静明霞起，峰高落照衔。晚来溪口望，云外几归帆。
山馆秋初霁，孤村晚更烟。有怀空自赏，得句向谁传。
露白葭全折，枫丹林欲然。宁知摇落意，犹有美人怜。
客子欲南迈，江风尽北吹。旅途仍惜别，分袂益凄其。
梅树寒应发，猿声晚更悲。还家吾有梦，夜夜定相随。
岭表推儒将，条侯有令孙。挽弓强七石，射策富千言。
未出长榆塞，先开细柳屯。匣中双匕首，拂拭待酬恩。
杰构临丹壑，飞轩策胜游。翠崖千仞碧，奇瀑一岩幽。
芳径浮觞处，良朋笑咏俦。夕阳西岭没，榄胜尚淹留。
雍丘怀祖逖，慷慨复中原。一旅人心繫，孤身豫土存。
北藩无邵绩，并镇失刘琨。犄角人俱尽，狂胡誓独吞。
角豆穿篱石，丝瓜绕屋椽。打畦分嫩韭，春雨翠呈鲜。
上士思修身，下士思修名。身名俱不管，何事诵遗经。
南游怜远瞩，西署负归耕。愧我金茎下，思君玉笥行。
贫宁贪薄禄，老但厌浮名。差可三升酝，犹供阮步兵。
五月春花树，墙头有火榴。情因亲故重，酒为倡酬留。
山色入窗满，溪声绕座流。何须问蓬岛，只此是丹丘。
幼学壮行志，书生本自期。方当勤苦日，莫负圣明时。
雨过岚光重，云开树影移。祗应崇令德，千里慰遐思。
垂杨夹古岸，容我寄轻舠。莫向江湖里，惊风挟怒涛。
何处能忘琴，郑声乱雅甚。松涛泻空山，天籁发孤枕。
哑喔听鸟啼，氤氲探梅朕。舜风蔼七弦，兴剧故难禁。
清溪溪上舫，客意可谁同。渔笛横烟浦，僧钟隐暮峰。
发岂缘秋短，颜因傍酒红。六年乡国念，书札若为通。
疏篱添异朵，纽缀几丝金。共羡黄裳色，宁知白雪心。
搀梅疏弄影，傍竹细传音。此意陶潜会，无言抚素琴。
西风吹归云，秋空净如洗。萧萧芦荻花，半落寒江水。
江水清且深，洋洋跃文鲔。眼看白雁飞，能与寄书未。
将家志气高，卑逊诚独难。奚知折冲际，乃在辞让间。
战陈每先登，论功殊厚颜。剑横春星流，诗成夕雨阑。
匪徒宾从娱，遂令行伍安。古人屏树下，高风良足攀。
卷石不盈尺，孤竹不成林。惟有岁寒节，乃知君子心。
窈窕双青蛾，流盼瑶台鹤。自怨锁芳尘，似欲溯寥廓。
水国春无际，阴霾晚始晴。醉邀花共笑，归与月同行。
启户邻姬问，排舟稚子迎。人家欲灯火，犹有隔林莺。
菡萏照碧水，芙蓉开紫房。娟娟倚秋色，冉冉下云光。
意态风前剧，腰支掌上狂。芰荷高日影，双浴綵鸳鸯。
秀色不忍见，朝云疑有无。湘妃行拾翠，天女笑投壶。
日映霓裳举，风回玉袖扶。若耶溪更好，转忆向江湖。
闻君尚衰绖，一榻卧云萝。客路音书少，秋山涕泪多。
湖波涵白鸟，峰影倒青荷。落日门生散，空斋咏蓼莪。
詹子茅为屋，城南杏作林。问人多施药，留客自鸣琴。
枸杞秋风老，鹅湖暮雨深。韦编三绝后，深得古人心。
半生江海上，犹未卜菟裘。今夜雁初过，他乡人正愁。
青灯孤枕梦，黄叶一庭秋。何日寻归棹，山阴访子猷。
伏热应难避，幽寻重有期。蓬门经雨静，旅馆见花迟。
世路归能早，才名宦独卑。飘零五湖约，杯酒又何时。
杯酒销馀日，茆斋坐夜清。疏砧风外急，孤烛雨中明。
乡国伤多事，浮沈笑此生。问奇吾转愧，难得是交情。
蓝田通别种，湘浦怨春寒。未识扬州雪，侬家几树残。
青青河畔草，灼灼园中枝。朔风疑霜露，繁华难久持。
瞻彼垂天干，托根南山陲。囷曲回错节，耻为艳阳姿。
朝集晨风鸟，矫吭鸣何悲。修翼摩劲飙，九万以自期。
露槿岂不荣，绛榴红亦簇。何似水芝英，无风自芳馥。
头白兰陵客，幽居共一村。老来吟力退，贫去告身存。
夕吹鸣梨叶，秋泉注稻根。时因来问筮，独叩树间门。
春明一回首，动隔十年期。楚水日东下，燕云常北驰。
夫君美无度，畏垒有遗思。国士终何报，悠悠愧所知。
去夏寥天阁，终朝傍我鸣。如何数千里，又送两三声。
乍响音能妙，忽闻心一清。物情殊自惜，客耳不曾盈。
僖敏长者度，时展经纶才。白马出秦关，虬髯何壮哉。
河陇既以奠，尸祝至今开。岂知衿裾士，威誉扬九垓。
白云招我归，清泉濯我足。閒将贝叶书，遥对青山读。
童子拾松花，邻翁分野蔌。却忆马驹师，一箭中群鹿。
独坐孤峰颠，终朝无过客。一啸心自閒，群魔气应索。
池清月更明，风静叶还落。白叟荷樵归，高歌赤双脚。
江上杨花落，孤帆度远汀。潮连沧海白，山拥会稽青。
逸少笼鹅帖，支郎放鹤亭。登临有新制，毋惜寄林扃。
千峰梅雨歇，绕舍流泉音。万物各有适，孤云独无心。
时歌少林曲，还共寒山吟。啼鸟忽飞去，落花幽径深。
梅花报春信，竹外香风吹。青山与世隔，幽意何人知。
冰霜政严洁，云石相因依。伫立望归鹤，月上寒松枝。
凄凉仍逆旅，奔走亦王臣。花发宁辞县，蓬飘数问津。
经春违燕子，当昼忆鸡人。北阙休回首，停舟易损神。
惊看鸿雁北，归带白门秋。恋弟耽孤托，思亲畏远游。
装轻惜道路，老至爱朋俦。来岁黄花发，东篱一径留。
程日多清课，操功不厌深。看云消妄相，调鹤息机心。
朝行分正从，睿藻耀文章。月直树无影，风清花有香。
挈壶司水火，鞮鞻奏宫商。阙左棕亭下，朝回候早堂。
禁门开始入，城观迥难攀。仗马矜骖乘，宫鸦学卷班。
曙云藏北斗，晴雪见西山。肃穆垆烟外，珊珊响佩环。
倚伏不可道，出处圣之徒。我闻盐骥语，君出岭南途。
孺子书千卷，高州饭一盂。地偏官自好，且莫问桑榆。
牛渚青天月，长县供奉祠。如何今夕酒，不共昔人持。
高咏那能旦，登舟安所之。溯洄殊悯默，言折楚江蓠。
湖水阻青鞋，南游吊大崖。探书苍水绝，藏史血函埋。
遗怨留鸿字，孤吟闭鹿柴。郎君勤慰藉，难遣老夫怀。
封守在四夷，疆场有常处。江河苟推迁，难作太平语。
当其城破时，山川皆惨沮。平生忠义魂，此夕荡羁旅。
千秋万岁名，可以并张许。人生不百年，苟活亦何取。
犹诵过庭教，俄成陟岵悲。尘生五色服，空忆上堂时。
新冢楸梧绿，深春雨露滋。含情已无限，更咏蓼莪诗。
尘少僧多戒，流环地若丸。江涵龙钵润，月浸佛衣寒。
罨画孤吟壮，晴明四望宽。谁将牙侩语，容易诮杨蟠。
阳春二月时，桃李花参差。寄言诸姊妹，莫遣恶风吹。
人言江南薄，江南信自乐。采桑作蚕丝，罗绮任侬著。
与郎计水程，三月定到家。庭中赤芍药，烂漫齐作花。
江南道里长，荆襄在何处。闻郎昨夜语，五月潇湘去。
猎火照燕然，匈奴寇朔边。昨夜飞符至，将军出酒泉。
鱼丽天阵合，狐塞伏兵连。一鼓旄头落，长驱捉左贤。
横行黑山外，凯入武威川。万古清沙漠，常令无塞烟。
扶栋初成屋，为园旋筑墙。看山嫌树密，傍砌觉花香。
蝶翅明如画，莺声巧似簧。春光不相负，何必滞他乡。
云气吞山尽，江流带雨浑。喜晴临野岸，观涨验沙痕。
拘束无官府，追思有弟昆。孤舟横渡口，归憩欲黄昏。
久雨门难出，荒庭日易晡。竹繁教略洗，花亸欲频扶。
迂拙真何用，幽閒且自娱。过从有佳客，无酒亦须沽。
楼景专林壑，春归客未归。几多巢鷇长，无数楹花飞。
笋尚侵阶出，梅应得雨肥。秪须催酿秫，到日赏芳菲。
草阁依清樾，牙签插架齐。平生有閒癖，未老得幽栖。
题竹诗堪赋，听莺酒可携。从人争凤沼，我正忆龙溪。
雨霁郊原润，春深景物妍。暖云低覆树，流水漫成川。
径草碧如剪，槛花红欲燃。呼童理耕稼，生计在农田。
听雨门常闭，看云枕自欹。閒愁喧燕语，浪喜飏蛛丝。
润气侵书帙，浮埃满砚池。连朝亲药裹，无兴复吟诗。
道在名方重，幽居常晏如。眼前无长物，床上有残书。
素抱黔娄操，频空原宪储。文侯如见礼，应自式君庐。
春风吹桃花，游子未还家。洞口桃花片，多人未曾见。
幽人秋雨后，懒出凤山门。藜杖空云气，葛巾多雨痕。
轮蹄悲市井，水石梦江村。白酒还君醉，陶然卧竹根。
风急水欲立，日暮山争深。双席落洲渚，几家新柳阴。
春风吹柳枝，游子别家时。坝上多杨柳，春风吹不吹。
山高日出迟，云重天寒早。源远断人烟，木落惊啼鸟。
南斗雁峰坳，北极玉栏杪。下界隔中天，阴阳别昏晓。
海月未出山，清宵起灯烛。草坐偕道流，谈禅畅幽独。
云岩一何深，心远境自足。泠然忽成悟，风吹隔窗竹。
宦况从来薄，幽居颇自厌。寒云开远岫，落日荡虚檐。
煮药炉常活，题诗笔久拈。无人来问讯，向夕闭空帘。
繁忧中夜起，身世独茫茫。过眼浮云灭，伤心白发长。
荷衣霜意苦，兰砌露华凉。万绪谁能理，怀沙欲吊湘。
梦回初隐几，黄鸟忽关关。静日无人到，春风共我闲。
幽花迷曲径，修竹满东山。稚子慰岑寂，提壶贳酒还。
空翠湿香林，爽并金茎露。漱馀肌骨清，乘风纵轻步。
洞里午生寒，客至坐冰雪。挥麈摇芳枝，纷纷飞玉屑。
乘筏下渔矶，良朋此会稀。雨看巫峡至，涛似曲江飞。
海雁云俱湿，溪梅玉并围。一尊同尔赋，聊得濯征衣。
行云无定踪，流水向何处。中有得道人，无来亦无去。
春归人送春，春去亦催人。眼见辛夷发，飘为陌上尘。
雁影愁分久，鱼缄愧覆迟。语多频续纸，情至竟无诗。
宦况萦心绪，离怀感鬓丝。君须重努力，莫负盛年时。
政暇春江暮，官閒吏渐稀。黄庭摹旧拓，白袷试新衣。
对酒惜花落，捲帘惊蝶飞。举头天欲语，云气助山巍。
暮烟横郭远，返照入江虚。独倚孤篷外，秋山红叶初。
栽秧复拔秧，拔秧去恶草。恶草碍良苗，芟除故宜早。
为琴为递钟，冰茧弦孤桐。下堂写猗兰，上堂奏薰风。
一嘿成连师，无亏昭文氏。所贵荐郊丘，何心劳郑卫。
帆过浈阳峡，攒峰剑插天。嵌岩通窈窕，石壁绝夤缘。
将军若下濑，于此驻戈船。飞鸟不敢下，声名何赫然。
已较文场艺，俄经虎榜山。上有欲落石，下为无底渊。
诗人昔好事，留字嵌空间。摩挲殊未可，驻目但悠然。
落叶正纷纷，秋城客路分。知君从此去，遥念鹡鸰群。
楚水帆飞雨，荆山路向云。悬知孤馆夕，离雁不堪闻。
访旧乌溪畔，空林别戍闲。凿池通暗水，移石垒高山。
微雨秋云后，疏花夕照间。平生爱幽寂，于此欲忘还。
宝塔中天构，君王奠镐年。皇图香界合，海气凤楼悬。
万岭开江左，千门倚日边。南山留作镇，长见法轮圆。
沙畔石纵横，回流向玉京。游人望远至，高阁几年成。
落槛青山色，边江细雨声。乘舟何处客，正及海潮平。
恋别南州守，聊为越客吟。三江看雁尽，五岭入云深。
风气通蛮落，人烟接海阴。炎方将帝命，并切饮冰心。
楚洲寒意动，忽感授衣天。白雁投斜日，黄花隐暮烟。
秋残风雨后，鬓改滞留年。乡思东篱畔，江流为我传。
禅榻澄湖上，山光似镜中。疏钟摇落叶，细雨带秋虫。
峰竹虚窗映，炉香别院通。何期碧云合，一酌对休公。
霁景开芳宴，樽前落晚霞。蝉声经雨断，鸟道入风斜。
幽径过求仲，青山近谢家。相看江上客，共惜九秋花。
孤桐千世后，犹出峄阳传。莫是留清角，何如对响泉。
月明中散曲，风淡伯牙弦。岂但馀书卷，无非手泽年。
索笑寒梅下，花开洞更幽。湖烟晴似染，山翠漭俱流。
药许芝童采，岩宜木客留。游仙聊小睡，清梦到罗浮。
桃枝青入檐，竹影翠当户。送客过溪桥，归来对风雨。
墙头桑椹落，树上春鸠鸣。独立衡门晚，满川云气生。
读易北窗前，不知日已暝。新月悬林端，松风洒萝径。
读书岂在多，适用一编足。君听刍荛言，可备太史录。
至宝埋沙泥，良工日淘洗。大道在目前，求之亦如此。
一夜春雨过，千崖飞瀑多。青楼散珠箔，碧障列银河。
素性昧生殖，贮积维简编。群经既并蓄，百氏无弃捐。
所至每充栋，来往劳车船。及兹获安居，插架牙签悬。
寓目自忘倦，课孙犹拳拳。岂徒事佔毕，对越希圣贤。
开轩面东岑，远近压群峰。峰头有岚气，旦暮生晴空。
映日飘几席，因风媚帘栊。幽人乐宴坐，极目开轩窗。
青枫坠湿翠，白鸟穿溟濛。支颐每自适，清乐谁能同。
嘉卉比君子，亭亭植清时。出污色不染，过雨叶更奇。
我家濂溪翁，自昔偏爱之。后人艳高谊，种之益蕃滋。
碧香或送酒，适意还题诗。酒香远愈好，每与南薰期。
我家在田里，早习耕与锄。频年饱禄食，揣分惭农夫。
得归理先业，弃壤成膏腴。秋来稼初熟，蔼蔼黄云敷。
登场未溢廪，先拟输王租。所希食其力，敢惮四体劬。
东阳仙隐吏，八咏万家传。政就花连郭，秋成秫满田。
龙扳新绛阙，鹤舞旧朱弦。藉甚王廷尉，君看结袜年。
锦衣在亲旁，饮酒日百觞。乐处嫌春短，离心向夜长。
青云冠盖起，黄甲姓名香。五色持文线，千年补舜裳。
共上木兰舟，沧波狎野鸥。寒山环水驿，落日隐城楼。
竹叶倾三斗，鱼鲭薄五侯。那堪同调者，岁岁动离愁。
南国瞻征旆，东郊惜别筵。共怜春雨后，独眷暮云前。
醉酌长安酒，高歌召伯篇。杜梨今更绿，贤矣口碑传。
槐江在何许，琅玕遍山丘。昆崙隔西南，邈矣难与俦。
嵬嵬瞻紫气，洛洛见瑶流。荒哉穆天子，八骏曾此游。
峚山产丹木，益寿同昌阳。丹泉出其下，汩汨源流长。
就中多瑜瑾，润泽生辉光。玉膏可为馔，曾兹飨轩黄。
青鸟何翩翩，素为王母怜。奉使不辞劳，取食还昆山。
我欲裁素书，赠以中心言。欲得赐桃实，为我延长年。
东溟浩无极，云有扶桑木。根盘数百里，枝叶荫旸谷。
咸池若鼎沸，太阳方出浴。忽焉升中天，万象无不烛。
赤水有珠树，玲珑散清阴。八桂番禺西，森然成巨林。
凤舞翻綵苞，鸾歌扬妙音。无由生羽翮，徒兴远游心。
有国交胫东，其人年命长。非啖不死药，禀气自异常。
若无奇泉水，必有异种粮。天地共悠久，所乐殊未央。
神人有夸父，追日极奔走。穷力在虞渊，斯志终见负。
渴饮河渭枯，涓滴亦无有。弃杖为邓林，空传百世后。
炎帝有少女，因游溺东海。化为精卫禽，怨魄固常在。
日衔西山木，填海誓无悔。海枯恨始平，千载恐难待。
溟海饶物怪，未能悟斯旨。无乃与中土，所禀异生死。
钦䲹杀祖江，恶迹不可履。鵔鹗与窫窳，不善亦何恃。
柜山有鴸鸟，吉凶验其士。国士苟见逐，此鸟必来止。
物能先示兆，见者必憎尔。奇鸟生青丘，愿言来育子。
清尊开别墅，慷慨命吾徒。子夜吴歌啭，阳春郢调孤。
凌云名不薄，醉月气何粗。栗里风流在，重过有酒无。
徵君待访录，只在卷帘时。南宫与北苑，彷佛梦见之。
不有焦尾人，谁知中郎赏。所以琴上丝，千秋发哀响。
炊烟连断霭，隐隐见松亭。亭中有静者，单读净名经。
烟渚轻鸥外，晴峦画鹢前。何须苦联句，触眼白云篇。
秋云淡无色，溪树红可怜。是谁来领略，钓罢老渔船。
昆山虽婉变，却似鲁家丘。故作庐峰势，青天瀑布流。
虬松绣青铜，峭壁立积铁。下有逃虚人，长啸空山裂。
南山与秋色，气势两争峙。闲者解其纷，君今巳閒未。
铸得干将剑，遥呈剑客看。不须巫峡梦，夜夜绕云官。
野色散遥岑，繁阴带平楚。大痴未是痴，老我仍学我。
别墅清溪曲，宾筵但荐瓜。舒荷风未绽，扶荔日初斜。
波泛空江月，香闻隔岸花。留连还秉烛，盘谷欲移家。
人情如世态，蚤暮有炎凉。才曝西岩日，俄飞远塞霜。
曲终陈雅乐，酒进托流觞。月色中天在，亭亭照四方。
雪花方数点，庭院已生寒。治具烦东道，敲诗待长官。
剡溪乘兴往，御柳隔春看。却笑髭空断，能吟几字安。
自公还小坐，拙与懒相宜。花外莺啼远，藤稍鹿下迟。
厨丁收午饭，堂吏报申时。印钥题封罢，刚能课一诗。
村外重冈护，原头怪石蹲。水声来树杪，花影上山根。
寺古残碑蚀，僧贫破衲存。俗尘消不得，何用访柴门。
北地得春晚，萧关积雪多。风云驱部伍，旄纛遍山河。
羌笛翻胡调，秦兵杂楚歌。汉家飞将在，不必问廉颇。
秉烛开秋宴，更衣坐晚凉。云霄降帝子，词赋接仙郎。
月写蛾眉色，风传玉佩香。惭君有妍唱，欲报不成章。
废书多病后，抱杖独行时。晚日添花蕊，春风积蔓丝。
物华空烂漫，心赏每参差。迟尔来同醉，能无酒一卮。
小侯今秀颖，开阁更何如。梦已持镂管，名宁减灌蔬。
校文中垒后，给札尚方馀。太乙来然火，应能问著书。
菊觞宁厌数，骑马屡过门。结客多同舍，看花似故园。
月高燕市路，砧近汉宫垣。不有中郎酒，谁堪秋思繁。
汤汤辽水阔，之子扬清芬。骏骨黄金重，天衢浩鸿文。
飘然眇华要，肝肠澹雪雯。胸揽梁园秀，笔空蓟塞尘。
抱志在静远，世味何氤氲。素心夙相炤，梦寐若为群。
屹立瘴江湄，疑是汉骠骑。落日明金甲，春云绣战旗。
风霜存节概，雨露想恩滋。回首麒麟阁，如今更有谁。
惠阳十万家，采薪皆此处。荷叶盖头归，知是前山雨。
好鸟如有情，对人相慰语。明日仍复来，山灵不厌汝。
尔曳长裾去，余蓬短鬓来。晚风吹杞柳，野鸟伴蒿莱。
看竹何须主，怀人独上台。开尊聊极目，秋色不堪裁。
总以堂堂去，何容缓缓归。隔溪莺对语，掠水燕双飞。
野草香沾屐，修篁翠湿衣。山花一树好，游女采来稀。
浦口余春水，舟前换夏云。黄骊低度曲，绿蚁易成醺。
去鼓桥门箧，行谈虎观文。晓鞍宫月引，宵枕禁钟闻。
纨扇窥裁雪，虞弦听奏薰。但教逢得意，宁复叹离群。
雄鸠啼不歇，客散近黄昏。蜡屐粘香絮，单衣绣雨痕。
炊烟寻去径，社鼓望前村。半道牛车至，争驰入郭门。
老去高游兴，南方不可居。新愁攻短发，清泪染长裾。
吊影烽烟里，全生瘴疠馀。梅花空满眼，珍重岭头书。
湖山看不厌，秋尽最宜人。枫叶经霜醉，蘋花过雨新。
萦回盘马客，潇洒好鹅宾。携手论文处，行藏已出尘。
玄度翻经后，支郎卓锡馀。莲花重结社，蕉叶与供书。
半偈参香象，千函校鲁鱼。此中如断酒，那得住篮舆。
游客去欲尽，送君濒岁除。身投开士宅，口授异人书。
卧榻禅灯古，吟窗水月虚。时临洗研处，芳讯付双鱼。
苕水分西浙，馀杭更向西。邮餐供海错，县鼓候潮鸡。
风壤吴趋接，征徭茧簇齐。由拳纸价贱，乡信日堪题。
四国疲虓虎，微康幸此边。胜游方剥后，佳景未霜前。
酌海金卮洞，团空翠盖连。日斜捐侈袂，幽洞访钧天。
别瓮收江色，君哉古庙边。乾坤疑有外，宾从觉无前。
帝业丹书隘，民居蔀屋连。九韶如眼在，今古本同天。
深冬残菊尽，尊酒对孤菲。根老香犹在，霜寒节不违。
伴人添晚兴，倚杖弄馀辉。赏爱人人醉，多情更掩扉。
一径莓苔滑，开关听马嘶。斋头散平楚，城曲带荒溪。
过雨蔬能剪，微醺酒屡携。萧萧曼容宅，应记白门西。
客居如空山，风物澹欲绝。返照既已收，余霭旋明灭。
泠泠冰下泉，了了松间雪。相对寂无言，禅心与初月。
斜阳下兰陵，景物澹尘虑。草树竞含滋，夜来河上雨。
涓涓泉乱鸣，霭霭霞初吐。之子渺何在，相思楚天暮。
疏林表远村，微火明前渡。惆怅暮潮生，广陵隔烟雾。
手把传灯录，西岩卧病翁。柴关上野色，石壁下秋风。
岁月飞鸿外，江山落叶中。菊花知九日，青蕊更丛丛。
人坐秋树下，月在秋树上。苦吟落叶空，瘦影自相向。
路转青村合，山连赤岸斜。夕阳飞燕子，茅屋落桐花。
晚墅闻孤笛，轻舟阁浅沙。前峰望不远，林暝欲栖鸦。
远屿孤烟起，林亭落日虚。青山半江影，竹里照残书。
寺前昨日雨，水满放生池。独往忽乘兴，幽寻岂有期。
夜深月未出，秋近竹先知。重把茶杯坐，云山话所思。
寄语郕州长，何时过洛中。相看两舍许，不得一尊同。
客思瞻秋月，乡书迟早鸿。覃怀临别处，每憾太匆匆。
铛贮中泠白，筐提谷雨青。闭门深不出，来著陆生经。
玉露漙清夜，芳丛发旧溪。无人知采摘，山鸟为先啼。
绝壁藏深坞，仙台俯碧空。数篁一萧瑟，我欲御长风。
香逐西风起，氤氲入杳冥。不知从此去，几日到辽城。
林竹谁开径，春江暂系船。青山君偶借，沧海兴应偏。
城阙留晴雪，衣裳净夕烟。泠然心赏得，佳处若为传。
问讯丛台月，凭谁作报章。交情看剑远，别恨引杯长。
命驾难千里，怀人祗一方。太行休道险，天路识飞黄。
夜气何萧森，空山思寥廓。不知风露寒，弥觉衣裳薄。
美人渺难期，对酒不成酌。白日虚牖生，微闻桂花落。
秋尽仍为客，江寒独系舟。微霜下木叶，远火露苹洲。
无那风前雁，偏生枕上愁。孤帆明更发，何处复淹留。
何意明光客，驱车出蓟门。汉庭谁补阙，梁地尔参藩。
中外皆王事，风尘总圣恩。寸心期不负，此去更奚论。
河桥三月暮，春色晓氤氲。黄鸟方求友，青樽却送君。
魂销燕市酒，心折太行云。兄弟飘零甚，天涯忍更分。
举世皆如醉，何人独爱才。余虽识君者，相对亦徒哉。
落日收书卷，凉风送酒杯。纷纷俗中恶，空谷迟重来。
操觚吾计拙，覆瓿故人怜。片语堪陵劲，千秋敢浪传。
诗名馀白首，世态老青毡。笑问藏书地，恒阳石匮悬。
空斋不耐寂，乘兴数登楼。问月敲棋夜，翻书下榻秋。
烟光四野合，云树一天浮。吟眺浑忘去，凭栏豁醉眸。
愁鬓惊秋簟，幽栖梦亦安。辛勤唯采蕨，报答此和丸。
烟雨从芒屩，风华傍鹖冠。京华高马足，客思浊漳干。
地虽邻险要，天独厚仁贤。兵革十年久，祖孙三世全。
雀桥云出水，雉岭雨肥田。已遂南归计，令人一黯然。
继粟养君子，倚闾烦老亲。家山频入梦，泮水再逢春。
人傍绿阴去，沙明锦色新。清名留省闼，时至道还伸。
始见泽腹坚，又闻谷风至。炎熇复能几，木叶忽巳坠。
四序不少停，景物日夜异。思之热中肠，不遑食与寐。
支离如病鹤，顾影独长唳。黄雀饱稻梁，笑尔垂两翅。
蜀道登门日，于今十五秋。恩勤怀荐祢，飘泊久依刘。
兹辍中台望，将宽北顾忧。望之多献纳，有欲为王留。
上士与下士，多闻或寡闻。子诚能尚友，我亦叹离群。
磨琢功当进，金兰志不分。孝标何所见，但广绝交文。
危石立江中，扬帆溯流上。潮回慈母矶，木落和尚港。
野阔风景明，秋净天宇广。西望淮山青，持杯惬吾赏。
拜秩辞京国，扬帆放使舟。微茫烟外树，浩荡雨中鸥。
诗美青山对，杯空采石谋。应将柁楼兴，一望楚天秋。
出水鲈鱼白，经霜柿实红。一杯今夕会，四座故人同。
佳句多新意，清谈有古风。劝酬须尽量，不必问飘蓬。
赤壁军回处，曾于此散花。跳鱼惊过橹，落鸟立行槎。
山远云连树，江清水见沙。风帆今日便，应送早还家。
离人江上发，归思满芳洲。客路烟中树，春帆雨外舟。
青山千里别，白首十年游。应有璚花咏，还将慰远愁。
别分仁诲第，自起辟疆园。窈窕藏春癖，萦纡选胜繁。
倒池深柳色，微雨逗禽言。梓泽真堪号，潘诗许再论。
地应占宅相，书可胜家尊。看竹知无忤，王郎好弟昆。
落日淡烟消，平湖碧玉摇。秋生茶磨屿，人在越城桥。
树色晴洲断，钟声古寺遥。西风吹短鬓，还上木兰桡。
何处难忘酒，江船对月时。风声传笑语，波影散须眉。
远火山浮动，明河天倒垂。此时无一盏，水月负佳期。
扰扰复阗阗，鸡声妨晏眠。江城收宿雨，衰发受新年。
寒尽梅花后，春生草阁前。郊原芳草近，早问石湖船。
新着杏红衫，试骑赭白马。马骄堤路窄，急为扶侬下。
适渡丰谿水，隐隐松明山。松色自幽映，溪声复潺湲。
主人尚高卧，童子启柴关。眺听且延伫，落日半林间。
虽然不出郭，幽僻似郊墟。兄弟无余业，闭关好读书。
取山开北牖，留月广前除。赖有曹评事，常过问索居。
寂寞古城阴，孤舟淮水浔。看君不豫色，倦我远游心。
别路生春草，还山多苦吟。只将疏豁意，歌入浦云深。
河桥才过雨，关树又晖残。郭出忽已远，逢君竟似归。
芦边舟欲发，沙际语相依。且莫乘流去，空江暮霭微。
水国蚕桑早，春山蕨笋肥。谁怜行路客，着尽离家衣。
村犬迎舟吠，田乌绕耜飞。悠然望远岫，却羡暮云归。
同舍君为宰，荒斋我尚留。江淮千里涨，吴越万家秋。
槜李通湖岸，盐官傍海楼。主恩需计吏，归拜富民侯。
幻迹无安著，禅心任去留。杯从一夕渡，律向五时修。
上竺多精舍，西陵近沃洲。题诗羡诸谢，惜别为汤休。
人生贵适性，何必慕荣达。畏彼衣冠劳，去家时削发。
囊中无羡钱，传食作生活。在处有青山，山山好看月。
峰顶有乔松，对之知上达。蓊葱竹万竿，散作青山发。
云深石不枯，石润泉常活。晓暮听泉声，悠哉忘岁月。
三年无一字，梦想落沧洲。不遂金门谒，还从庑下游。
春生琼树馆，天远洞庭舟。薄劣风尘里，空惭骏马求。
五湖秋望远，怀古意徒深。尔逐关门吏，犹悬魏阙心。
相思如梦寐，得句动沉吟。愁绝荆溪上，菱歌不易寻。
石城聊引望，三楚渺茫间。峡自中流辟，江从西极还。
荆襄天设险，鄂岳水为关。用武非今日，风云亦自闲。
水落轩皇国，天寒郭隗台。客程残月尽，岁事一花开。
雁向衡阳去，云从碣石来。乾坤无定迹，旅思若为裁。
阅计行边远，臣工岂惮烦。嫖姚临瀚水，博望见河源。
榆塞秋先到，沙场日已昏。前驱争射猎，飞骑绕平原。
沱水遥通岛，扬帆藉稳流。星摇淮浦夜，月湿海门秋。
世难几人在，心灰百计休。时闻南去雁，还动故乡愁。
君臣本大分，天尊而地卑。一言在有义，不可以为利。
霜枝秃秃瘦，孤英自中鲜。出尘寒玉姿，熟视何清妍。
端如仁者心，洒落万物先。浑无一点累，表里俱彻然。
栖栖复栖栖，而谓古遗直。曾从西曹游，冒禁为所识。
长揖称诗人，法吏不敢斥。泡灯亦儿戏，破碎何足惜。
西堂坐春风，凄凉泪沾臆。兹事久已传，野史谁当职。
仙踪怀慕久，偶为看山来。未老先扶杖，乘閒且举杯。
草深驯虎洞，云暗雨花台。令尹文章伯，新诗取次裁。
平生无可信，辽海任飘蓬。学少诗情短，愁多客路穷。
星随千里照，岸到九霄空。亦是酬恩事，毋令泪独浓。
西风斜入峡，反侧片帆收。怒浪先侵石，低沙不泊舟。
云开雷划火，野旷雨迷牛。独数空江眼，浮沉万点沤。
骨冷岩花好，空还旧器除。半尘金菡萏，一镜玉蟾蜍。
地脉无风火，松声有卷舒。瞥然孤念起，随意借吾庐。
枸杞因吾有，舟行似少陵。盘餐供早晚，眼力得轻清。
味觉甘辛厚，肠缘湿热鸣。此生粗粝过，那复有馀情。
相逢俱万里，分手向三桥。山势背人远，车声入梦消。
砂红勾漏重，发白故乡遥。日暮孤征酒，愁心尔可浇。
我行泉壑下，如在梦魂中。何曾一点白，得傍夜炉红。
故柳衰欲死，溪云澹复空。平生萧索意，不解逐春风。
濑浅维舟远，山纡引路徐。相寻恐不见，相见喜何如。
积雪村村断，斜阳树树疏。门人供宿酒，中馈炙枯鱼。
岁事将归客，衰迟渐及予。松声动高阁，风叶乱残书。
石床当几席，香气入花枝。偈学高僧课，人将大士师。
禽声隔树好，日影过墙迟。却怪时名满，文章汉主知。
小洞玉淙淙，琳琅石几重。花枝自流出，芒郤觅无踪。
怪气时冲壁，泉声或乱钟。人言风雨日，咫尺有蛟龙。
江国何年刹，村人说大姚。波涛学孤岛，栋宇似南朝。
水阔乌巢少，天寒只树凋。客来黄叶里，风色共萧萧。
兵火东南暗，随人泣路歧。有家千里外，多病一身危。
寒气生残夜，西风凋敝衣。休论啼带血，双鬓几茎丝。
绣壁盘空下，春深花气寒。琼瑶学岛屿，灵秀走冈峦。
赋向青山课，琴随流水弹。还因畏尘染，自剪箨为冠。
家国遭多难，干戈道路将。深山独流落，长夏亦凄凉。
饭拾空林橡，炊依废寺香。时愁豹虎到，落日掩门荒。
云重泉仍急，阴浓池觉深。闲禽知旧客，啼树悦初心。
钟度生山月，风过响竹林。偶因流水思，一试抱来琴。
障子学芙容，僧归云几重。西来留白马，东去拱苍龙。
松锁千林翠，山藏满寺钟。却嫌香积水，流出世人逢。
长游歌激烈，不问岁华非。匕首雪花落，马头霜叶飞。
星随渡河客，秋满出关衣。献节春风里，知君草檄归。
寺里藏云气，丹青引客过。春山一墙隔，啼鸟四时多。
列石成岩穴，闭门生薜萝。逃禅恰宜此，归奈马蹄何。
晨光发檐隙，雨气入渟澄。病似怀春女，闲疑结夏僧。
玉壶听鸟劝，髤几隔花凭。晚节如将浼，须求太乐丞。
喜雨推窗早，僧寒困酒初。儿方学跳虎，客有馈生鱼。
旁舍闻邻织，移床看妇梳。颓然解衣卧，栩栩复何如。
花县常三仕，台乌偶一枝。不能执虎子，须效牧羊儿。
兰摧终异艾，豆落仅存萁。共说长沙傅，生当盛汉时。
六花凝瑞白，已见腊前三。寒色清逾烈，羁怀老不堪。
穷阴连漠朔，丰稔在江南。驴背溪桥客，煎茶恐未谙。
移榻近前荣，良时引兴清。雨从晡后散，月向夜深明。
灵兔曾无恙，孀娥若有情。举杯邀对酌，隔岁好寻盟。
仗剑辞吾党，翩翩向帝州。谢家春草梦，易水蓟门秋。
侠气倾三辅，诗名动五侯。黄金燕市里，早晚索骅骝。
香飘银汉凉，露湿羽毛冷。漫笑一身微，高栖广寒影。
声临渭水清，影拂湘潭碧。瑶瑟曲未绝，商飙坐来夕。
即使胭脂点，犹成冷淡枝。杏花无此干，铁树少其姿。
挂壁纷红雪，围春在锦池。无由飘一的，娇杀寿阳眉。
万物贵取影，写竹更宜然。秾阴不通鸟，碧浪自翻天。
戛戛俱鸣石，迷迷别有烟。直须文与可，把笔取神传。
都城佳丽地，春夜喜重经。巨浸通银汉，长桥挂碧汀。
云移千树月，冰坼半湖星。缥缈闻仙吹，祈坛近苑亭。
车驱清晓露，磴蹑翠微天。绿野风何远，朱明火未然。
高歌尘外客，纵博橘中仙。更拟乘秋兴，来分煮石烟。
冻日摧寒色，狂风送冷尘。慢愁衣服薄，眼底是阳春。
彤云迷白昼，凉落暗风尘。宇宙谁知己，圜城别有春。
寂寂门常掩，素衣无缁尘。谁吹邹子律，寒谷欲回春。
浩气还太虚，丹心照万古。生前未了事，留与后人补。
天王自圣明，制度高千古。平生未报恩，留作忠魂补。
久狱半为家，真同故里瓜。行藏俱梦幻，阒寂亦繁华。
天遗东陵种，云封西域花。机心久已息，即此是烟霞。
乾坤一草阁，宇宙半胸襟。宿雨千年泪，明霞万古心。
疏灯暗客梦，佳兴带愁吟。肌骨浑如铁，寒威任尔侵。
忧时分外阃，何事囚西台。君为河山死，谁悲梁木摧。
法星仍近月，此日独怜才。魂魄心犹壮，奸谀骨已灰。
中外欲交驩，书生虚将坛。可怜当日狱，乃尔借星冠。
白昼燕山暮，红云渭水寒。他年麟阁上，遗像许谁看。
公溥思亲疏，文舆作伴归。几年同绛帐，到日两莱衣。
日决冥冥翼，心悬猎猎旂。樊笼有羁鸟，争得羡群飞。
自君之出矣，万里隔天衢。贪见平安字，频开旧寄书。
自君之出矣，忆别河梁上。君心亦何如，江波苦摇荡。
径逗山堂静，庭间花木深。双流迟岁月，孤阁此登临。
夜雨疏蕉绿，秋云结柳阴。漫谈千古上，应笑二毛侵。
影冒山河出，光分斗汉微。愁添双杵乱，鸿带数声归。
歌舞高楼近，关山古塞违。不堪江夜寂，何事故清辉。
沙白月在地，林深叶暗蹊。山随溪共转，峰与句争奇。
鱼跃天枢动，江空斗汉垂。归来何处鹤，翻露下松枝。
古殿诸天近，空门半月悬。佛身金作粟，灯火玉生莲。
潘岳当年咏，王维此地禅。微吟重怀往，愁绝不成眠。
君家贤伯仲，理棹上扬州。一别悬知远，几时还共游。
暮云生楚树，凉雨过䢴沟。后夜遥相忆，月高人倚楼。
南去鸡山寺，游方返给园。四禅吾自性，双树更何言。
钟阜云随杖，玄湖月在门。汤休今怨别，知尔问词源。
骢马辽阳路，霜清草树稀。直知临事勇，端慰远人依。
过客传新藁，行年损昔非。夜堂孤酌处，南极正腾辉。
峻树连云栈，层梯结构牢。伏流芒屦湿，乱石马蹄高。
黄叶飘金埒，青痕界雪涛。身凌众峰顶，登顿不辞劳。
雨气湿岚容，僧房暂倚筇。声飘千涧瀑，影暗六朝松。
暝坐钟鱼寂，清斋蕨笋供。阶前多药草，何处觅仙踪。
东郭渔阳路，南风几日程。客毡春草色，僧寺晚钟声。
山认盘龙状，州传种玉名。关西旧衣钵，留取付诸生。
孤舟风雨凉，江客下江乡。岁月吟边晚，烟霞梦里长。
钓溪开藓石，书架拂芸香。霜落南垓冷，何人共采芳。
溪翁爱野客，邀赏撷芳园。竹下憩瑶砌，花前开玉樽。
襟怀舒涑水，气象逼桃源。欲和阳春曲，应惭大雅言。
径曲花盈坞，池通水绕门。白云帘外岫，绿树郭边村。
抚景閒观化，栖心静避喧。微臣閒更乐，总荷圣明恩。
珠江指银汉，相见复相亲。往岁悲秋客，都为乞巧人。
南流豫章水，或有雒川神。深夜星前酌，依依溪上蘋。
早识宦为梦，巳窥生是虚。吾谈白马论，尔爱绝交书。
王子疏堪笑，嵇生懒自如。若何秋日暮，犹事大夫车。
荷叶何田田，绿房披甫甫。的的不成双，心心各含苦。
淮阴聊览胜，长剑倚寒汀。漂母祠何在，王孙草自青。
假齐空有恨，灭楚可谁铭。一种萧条色，秋风泗上亭。
姑射寒梅树，年年斗雪芳。声翻秦女笛，飞点汉宫妆。
凉月侵琼朵，微风度暗香。幽闺春寂寞，无奈断人肠。
黄芦飘朔气，白雁度江皋。玉塞传书远，银河结阵高。
秋霜凌竞翮，明月妒奇毛。莫向征人妇，楼头五夜号。
古刹浮沧海，窗开面面空。楼台疑蜃气，帘幕逼蛟宫。
兔魄閒波面，鱼舠度镜中。坐深忘色相，谁复叹飘蓬。
玉洞借高轩，春阴日掩门。鸠拖残雨去，莺喜乍晴喧。
花落迷樵径，苔深印屐痕。路歧芳草色，空自怅王孙。
日暮大江平，依微见归艇。几幅饱西风，须臾楚天迥。
山郭媚晴曦，浮岚散芳树。鸡犬寂无声，人家已深处。
百八振砰訇，远送斜阳暝。烟际声未沉，归僧在萝径。
返照射江皋，寒鸦闪归翼。理棹回中流，澹彼南山色。
巧夕忻调轸，佳期且盍簪。偶然寻灞岸，何必在江潭。
绿竹新成曲，清酤易满甔。明年星汉望，能不忆周南。
落落幽并客，栖栖荆楚颜。遥知问卜去，或是泛槎还。
云雨经三峡，风烟犯百蛮。看君壮游志，去矣杳难攀。
秦塞山河壮，新丰车马繁。八荒朝异服，万国被殊恩。
柳拂金张第，花明许史门。酣歌喧白日，拔剑绕芳樽。
不识波罗国，争看蛱蝶花。吐丝多浥露，展翅各矜华。
最喜秋阳映，应须锦幔遮。风飘仙客醉，窗外影横斜。
绣得鸳鸯似，春窗困思迷。闲携玉如意，花底听黄鹂。
寒月照古树，朔风吹城楼。如何咫尺居，致我千里愁。
俯景暂自遣，浩歌无与酬。思君若逝水，旦暮长悠悠。
忆昔招谈日，清吟每自如。春风花下酒，秋月竹间书。
云阙开贤路，镡津迓使车。咨询今有便，青眼慰寒居。
闭门对山雨，隐几咏琅玕。滴沥明珠碎，离披翠羽残。
烟中看叶重，风里觉枝寒。湘女当年泪，于今岂未乾。
高台一登眺，满目白云深。况与林间士，俱閒物外心。
岚光当几席，秋色上衣襟。更待今宵月，与君同啸吟。
烟尘起西北，驱马到长城。万古征人恨，秋风陇水声。
雪埋金甲重，月照宝刀明。昨夜闻鸣雁，中原有弟兄。
青门初税驾，紫陌罢鸣珂。野兴看山尽，花时中酒过。
同心难契阔，失路易蹉跎。又欲羁尘绶，幽期可奈何。
节概西曹彦，文章太守临。朴忠元故俗，风雅自遗音。
探虎时看壮，悬鱼迹许寻。五朝稽德在，如玉又如金。
何人顾寂寞，尽日少欢娱。慰藉烦知己，扳留强病躯。
浊醪来近市，野饭出中厨。珍重交亲意，艰难愧腐儒。
小筑依蒿里，高篇寄蓼莪。天空犹堕雪，垢苦不生萝。
夜月呼山鬼，秋坟咽楚歌。近轩多古柏，攀折泪如何。
席畔幽芳合，相留客尽欢。天将雨色暝，夜使菊花寒。
取醉飞觞促，题诗剪烛看。晴明复何处，摇落感秋残。
客子困积雨，萧条住百蛮。吾人安敢道，真宰独何颜。
江涨浑无地，云深不见山。米囊探已竭，菜色几时还。
彭泽高人里，孤山处士家。清明迥相映，草树亦交花。
少君初得道，谒帝上清宫。凫舄来天外，鸿书秘枕中。
祗缘丹室在，重与世人逢。缩地元无术，泠然独御风。
本无羡鱼意，聊复上苔矶。坐惜青蘋晚，行攀碧树稀。
儿童喧钓艇，鸡犬狎邻扉。近喜桑麻好，迎霜早授衣。
清芬惬幽抱，手自植中林。不须滋九畹，聊此对同心。
草阁平临水，江沙远带霜。寒林知岁暮，烟月是他乡。
估客维舟晚，晨门报漏长。旅怀馀万叠，清梦失羲皇。
平生曾有赋，忽忽蓼花居。风雨十年梦，江山一字书。
事移肝胆旧，岁积鬓毛疏。倘许高轩过，尊罍忍便虚。
冲炎劳见访，把臂竹林幽。岂是陈蕃榻，能令孺子留。
解衣坐竹下，贳酒过墙头。欲儗逃喧去，风尘可自由。
地胜因人得，园幽为客稀。江泉通曲径，鱼鸟故相依。
散帙窥林屋，持竿上钓矶。隔堤闻荡桨，日暮酒船归。
未遂郊居乐，先寻水国游。世情非白眼，吾道更沧洲。
避滑纡回径，寻源屡借舟。忘机真笑汝，坐数往来鸥。
开门邀上客，把臂入长林。不有求羊辈，安知嵇阮心。
地幽尘渐远，竹密径疑深。况共一尊酒，翛然洽素襟。
江村长晚潮，秋火荡兰桡。共赴竹林约，来乘濠濮招。
行看晴浦月，坐对隔溪桥。高会怜今雨，风光胜昨宵。
十载知名久，初看是梦中。坐来人似玉，谭去气成虹。
百粤风烟壮，千山道路穷。愿言频爱护，朝论倚山公。
英雄俱失路，聚首倍堪怜。把臂风尘绝，停杯意气偏。
驱车君似隐，面壁我疑禅。细雨分离处，无言亦黯然。
艰危曾共尔，舍我竟仙游。云佩飘何处，鸾台黯不收。
乾坤难寄恨，日月此堪愁。却忆鼓盆者，何心得自由。
万里方伊始，修途遽失君。百年悲短发，四望莽愁云。
月落惊鸳梦，风高急雁群。重泉应念否，无语对斜曛。
为厌城西地，郊墟别业开。山光临户牖，水色浸楼台。
座有谭经侣，庭悬问字杯。秋深芳桂吐，带月我重来。
违远慈容久，新冬始一过。有身成病楚，无泪不滂沱。
草木蒙茸湿，云山变幻多。重冥真隔世，心折此烟萝。
狂愚南窜地，我母泪千行。寸草方承日，萱亲竟萎霜。
断机声在耳，尊足戒垂堂。多少君花意，无言倍黯伤。
燕市论交日，空门共被时。见来何太喜，别去翻成悲。
月迥云阶草，风回鸟树枝。邮亭客店晚，银烛两相思。
卧病衡门下，愁闻一叶飞。霜添征士铗，泪湿故人衣。
灯火怜吾党，交游忆帝畿。除书如己下，早为报庭闱。
春坞花冥冥，斜阳倒玉瓶。风尘犹傲吏，天地此空亭。
共醉蓟云白，相看燕草青。我来吟泽畔，不是独为醒。
藉草到流水，看花延落晖。客中过寒食，马上改春衣。
移席青山出，开樽白鸟飞。天涯有朋好，能使宦情微。
秋游宜净侣，忽漫却逢僧。韵朗人堪画，言清齿漱冰。
月光从水起，酒力仗茶胜。懒醉通禅意，学参转葛藤。
并是倦游者，言寻物外缘。断鸿过别渚，疏雨暗诸天。
遥忆梅初绽，犹怜菊尚妍。迟回归骑晚，钟响度林烟。
闻汝返金山，何不焦山住。焦光虽苦生，郭第能供具。
鼎鼎百年内，一别一回老。欲知万里情，坐对青灯晓。
一自归空寂，前因记未真。十年馀此晤，四海更何人。
絮袅烟中月，萍移水上春。风吹灯夕梦，散入北邙尘。
别时才弱冠，相见各苍颜。故旧惊存殁，驱驰备险艰。
佳儿承爵秩，晚节遂优閒。好结耆英会，逍遥乐社间。
地僻居人少，衡茅三五家。孤村屯落叶，野水削平沙。
竹径门深掩，松毛岭半遮。黄云收晚稻，妇子庆污邪。
松阴三四里，绿泼一溪幽。花与僧分种，山邀鹤共游。
但贪诗遣兴，难仗酒消愁。散步茅檐下，狂吟月满头。
何处难忘酒，寒衾梦觉时。青铜欺短发，黄菊候归期。
翘首怀千里，论心乏故知。此时无一盏，何以慰遐私。
携手自京都，归心乃畴昔。岂不恋明恩，久持金门戟。
今日故园身，残岁空堂夕。含情亦何言，尘耒挂东壁。
春晴汝岸曲，夜雨襄祠东。日出冥濛雾，天垂断续虹。
关梁临水闭，驰道与山通。旦夕龙舆度，千城望幸中。
连山望不极，况复楚云长。万树含春色，孤村带夕阳。
解鞍当古戍，投袂及空堂。去国日方远，怀君意敢忘。
闲居甘绝迹，疏雨对芳原。念欲开青眼，谁还共绿尊。
林烟旁舍午，野色远村昏。自笑平生意，无人空闭门。
空阔容秋望，虚徐步晚曛。夷门新夜雨，太室半晴云。
犊放前王地，身野闲客群。鸟来幽兴惬，谁语遣相闻。
试走夷门道，徘徊念此身。抱关空有客，虚左竟何人。
王程不可缓，去此故园难。晚日临晴渚，秋风动早寒。
山田十亩废，蓬鬓几丝残。顾影真成笑，驰驱为一官。
时花媚秋色，落日澹晴辉。橘亚丹枫树，江分白鸟矶。
围棋应遁迹，把钓或忘归。谩道因诗瘦，高情深翠微。
妾本燕赵女，羞颜未常开。养成兰蕙质，晦迹待良媒。
芳华易衰谢，常恐春风催。坐见繁花落，凄然动中怀。
含睇下妆楼，顾影深自哀。焉得偶君子，携手步兰阶。
六出吐奇葩，风清香自远。树如天竺林，人在瑶华馆。
玉儿本来洁，新妆不爱浓。秋风罗袖薄，飘飘若为容。
飒飒金风度，嫣嫣秋色妍。白衣还自至，青女更相怜。
榴房拆锦囊，珊瑚何齿齿。试展画图看，凭将颂多子。
仙卉发璚英，娟娟不染尘。月明江上望，疑是弄珠人。
瑶环月下鸣，翠带风中举。胡然洛浦神，胡然汉滨女。
陶朱今不见，君是鲁朱家。侠骨千金剑，仙炉五色霞。
生涯随畜牧，乡语话桑麻。早结东山隐，惊看鬓有华。
每怀文学掾，绝类玉堂仙。家有双峰记，书经五世传。
风摇秋案烛，露洗晓池莲。古卷存庐舍，无时不诵弦。
总角真英物，回头已壮龄。文生新句语，动合旧仪刑。
腊雪松梅在，朝槃菽粟馨。圣模勤玩索，吾老重叮咛。
滇西春候长，君去挟秋霜。此地无鹯隼，它时纪凤凰。
县冰缥毡映，憩翠海棠香。莫滞司南驾，文明过越裳。
吏隐容才子，骚坛见古人。题诗海国遍，执法洱河新。
邛笮纡官路，澜沧极汉津。试看诸葛垒，岂但碧鸡臣。
改席江边寺，招携门下人。不脩居士业，聊现宰官身。
绀字幡幢古，丹楼宝座新。玄言酬永日，知是渡迷津。
藤萝沿径入，桃李争春妍。幸列法王座，同参小乘禅。
环江依古郭，积雨乍晴天。向晚多幽思，中流放画船。
我生丁百罹，厄运在阳九。天地胡不仁，万物如刍狗。
遣兴数行诗，陶情一杯酒。上有白头翁，此身肯许友。
需泥倘致戎，徒为丈夫丑。三复括囊辞，庶几静无咎。
晴光散秋暮，天地嗒然真。树树老将至，山山红又新。
有声宜独夜，不定似羁人。莫叹成摇落，含风别是春。
时危兼岁俭，身世两茫然。避地穷依佛，休粮馁学仙。
虫吟将晓夜，雁叫欲霜天。兀坐临窗竹，挑灯照不眠。
十年悲隙影，依旧叹云关。花发高低树，书藏大小山。
夜深络纬急，我老薜萝间。错比方干宅，吟诗涕满颜。
来访庞公宅，云山郭外横。萍蓬游子迹，鸡黍故人情。
栗里安耕稼，桃源隐姓名。醇醪拚一醉，重与话鸥盟。
亭下涧水清，亭上高云浮。鱼鸟各有托，遂此岩居幽。
虑澹已忘遣，境空复何求。相期碧草色，共对苍山秋。
近卜孟家邻，箪瓢不厌贫。关河今夜月，兄弟异乡人。
对酒伤春晚，思家入梦频。明朝又分手，客路孰相亲。
越州开霁色，城上独登攀。万室烟中树，千峰雨后山。
江桥潮汐急，海屿水云閒。东望三仙岛，沧溟杳霭间。
山静孤云敛，沙虚夕照明。隔江渔火淡，入夜海潮惊。
庙重曹娥孝，碑雄魏武名。开窗对新月，独酌见幽情。
日长公事少，退食有馀閒。下榻留高士，携琴对鄮山。
萍开鱼出跃，松暝鹤飞还。浩荡乾坤内，怡然一解颜。
轸翼回天象，山川壮帝都。汉江元入楚，淮树半侵吴。
仙梦游三岛，渔舟忆五湖。纪行多赋咏，千里寄封胡。
北固山如画，南徐月上初。烟消秋水阔，霜重晚林疏。
台榭千年丽，江山百战馀。兴亡总陈迹，搔首独躇蹰。
高树带微阳，倦鸟相与依。本为聊托息，非用借光辉。
南亩有栖粮，矫翮且一飞。晨当暂相辞，夕当复来归。
躄足未朝餐，原尝代其饥。千载士失职，鼎鼎私所悲。
行游向郧楚，急憩鲜华轩。路若经商山，为我吊绮园。
芝歌停遗响，麇迹但苍烟。隐见无专是，出处人自研。
达为向平叹，倦为宗炳言。要子以异时，庶几于二贤。
千山初落木，归客兴偏新。药饵经秋减，萝衣似旧贫。
侯门无左席，渔艇有閒身。到处堪栖泊，原非失路人。
河朔衔杯日，蓬莱奏伎游。寸心酬国士，片语逊名流。
衣湿离筵雨，帆开驿路秋。南云正翘首，一雁下芦洲。
握手念将别，清尊尚未空。离心悬岭树，客路值秋风。
鹏翮搏南海，鸿仪会泽宫。甘泉多侍从，谁为荐扬雄。
一径交深竹，千丛暗野堂。碧疑天女唾，花是佛王香。
绝艳休相妒，佳期不可忘。飘零一杯酒，长啸望西房。
支公禅诵处，却有董生帷。地僻闻钟远，林荒下鸟迟。
持经残雪映，闭户白云垂。辛苦精儒行，还应静者知。
宦海抽身后，村南寄此生。数椽茅屋小，一曲练江横。
风月閒为主，琴书静适情。悠然尘市外，名利本来轻。
閒散真无事，虚斋对月孤。才惭曹子建，性数董安于。
醉后聊凭几，吟馀谩撚须。悠然成吏隐，习静似禅臞。
高卧北窗下，清微一榻风。绝无尘俗累，应有故人同。
香度红蕖外，凉生白苧中。陶然忘世累，即此是深衷。
远望高峰好，残晖半照临。山岚晴杳蔼，春树影萧森。
绿䯻烟中见，青屏雨后深。此间有真趣，顿尔息机心。
客里难为别，徘徊日欲晡。留都声藉甚，魏阙宠应殊。
秋老山容减，潮平月色铺。虞廷重钦恤，弼教简名儒。
东溪多胜槩，山水惬幽情。细浪鸥边没，凉风竹外生。
深潭沈雁影，幽谷贮莺声。地僻尘嚣远，年来此濯缨。
云散天如洗，凉亭景物秋。轻烟笼野色，细雨暗蔬畴。
山静闻啼鸟，溪光见远洲。观风兼问俗，不是为身谋。
一叶下沧洲，砧声动旅愁。西风孤楚梦，淡月冷秦楼。
蝉曳柳梢露，雁横天际秋。倚门閒眺望，鸦尽夕阳收。
占得淇园地，新栽竹万竿。清阴低拂石，翠色下侵湍。
幽静还宜暑，孤高更耐寒。吟馀诗思爽，不独可栖鸾。
远望更嵯峨，长松挂绿萝。浮云归太华，高阁倚晴河。
露溢蝉声急，岚光雁影多。酒酣人散后，明月满山坡。
三年望东林，几日又当别。盈盈谷水波，一苇谁共折。
溪莼牵紫丝，念子良已久。不在秋风前，不在秋风后。
寒瓜削成菹，入眼犹自绿。借问长安儿，此味还知不。
泽国有幽人，城中稀复见。曾观论史书，吾党有腼面。
龙宫带明湖，倒影疑可掇。何当酌清泠，一洗尘中渴。
祗园数峰碧，不易布地金。谁续菱溪记，为公传此心。
公欲空万有，谁哉记三生。结习知未断，斯文独钟情。
长谷水千顷，青天月一轮。有尘飞不到，何处却生尘。
短棹先君发，孤飞影自迟。遥怜孤客路，独对远山眉。
错落灯前雨，悲凉别后诗。春光随处待，不负蓟门期。
杪岁蓬亭道，临流眺夕阴。碧云千嶂合，暝色一江深。
客思催寒棹，乡心折暮砧。远天无限意，聊自发长吟。
理罢紫桐琴，良宵成独坐。嫦娥似赏音，流光时照我。
袅袅空中云，隐隐楼上角。西风吹不断，时向云边落。
寂寂空山里，春和草自芳。隔溪人不见，髣髴唤刘郎。
水木阴森处，茅堂四五间。主人容直造，携手看青山。
秋气著林麓，萧条门户閒。儿童拾松子，日暮不知还。
积雪断山路，柴扉昼不开。明朝稍晴霁，先看屋东梅。
朔雁催行色，江天入望遥。旌飞秋草岸，船压夕阳潮。
有赋思梁宴，虚心听楚谣。霜威及岭外，千里瘴烟消。
九月虔州去，天南宿雾开。扬帆生远思，秉钺见雄才。
地转三吴尽，山连百粤回。夜深瞻北斗，独上郁孤台。
释子期过宿，诃林访化城。宗雷多内学，支遁是平生。
池月澹禅性，铃风答梵声。此中堪出世，不寐听寒更。
姣姣闺中女，玉质世无并。却嫌脂粉恶，反为颜色病。
况有兰蕙心，平生抱贞静。择对嫁已晚，卿家何日聘。
煮革能成胶，刳树乃成漆。以胶投漆中，不见有痕迹。
古人不可作，古道不可述。忍为纤纤徒，熟路生荆棘。
闲云不作雨，天意恣悠扬。变化随风势，浮华借日光。
最宜真逸玩，不慰老农望。薄暮浑忘散，依依缀月旁。
远客无佳节，狂风又小年。江吞湖岭外，舟避涨沙前。
阅世慵双眼，题诗更短篇。迷途还买醉，高枕赣州船。
习静投莲社，逃名醉竹林。可怜千古事，独契一时心。
祗树巢幽鸟，繁云结夕阴。风来醒客梦，溽暑岂相侵。
趺坐对琅玕，空林夏亦寒。清斋供野蔌，杂佩纫幽兰。
灌木鸣蝉静，孤村过雨残。支公能爱客，不厌借蒲团。
松柏孤高处，春风更可寻。如君有贤配，昭德在碑阴。
老境无多日，明年耳顺年。天风还自逆，舟楫敢求前。
远道几千里，穷愁数百篇。吾能悲杜甫，来往蜀中船。
萧萧双短鬓，忽忽渡流年。心远空鞭策，穷途自不前。
莺花聊岁计，糟粕谢陈篇。柔橹轻烟里，朝来理我船。
瓦缝珠雪跳，重阴气尚骄。梅藏香不放，琴冻韵难调。
傩鼓声远闹，屠酥酒未消。直须风日好，驱马遍山腰。
酌此东阳酒，吟催九日花。兴浓诗思捷，风细篆烟斜。
雀啅鸡冠舞，鸦争乌桕哗。山峰留远兴，刚被暮云遮。
择木送遐鸣，差堪静昼听。短长依笛步，断续应琴声。
露忆金茎晓，风知水殿晴。所思朝不至，延伫柳阴情。
片艇匆匆渡，深宵澹澹过。道心兰社合，星气影园多。
季女相怜语，孤臣一晤歌。清漳悬十亩，仿汝问烟萝。
溪翁来栗里，鸥鸟识斜川。丈室饶容膝，低垣甫及肩。
无文仍学豹，有口不言钱。严郑知吾意，相思坐隔年。
一昨长安酒，如鲸吸百川。权门争迮指，尔辈肯摩肩。
世事如谈虎，行藏等意钱。山中漏茅屋，小住足经年。
芳邻兼夙好，晨夕互敲门。共被时人笑，弥令古道敦。
清冰凝素簟，寒月湛空樽。中夜闻高咏，犹疑谢朓存。
论心同永夕，劝影各三人。平子愁何甚，嵇康懒是真。
计疏惭涧壑，交淡得松筠。莫负樽前意，相期立此身。
访尔岩栖者，迢迢披荔从。闲扉挂层瀑，危路隐千峰。
白首鷞裘客，青山石户农。浮生能几日，一别十年逢。
法署今如昨，题诗墨尚鲜。万山曾历涉，一别已长捐。
激浊多违愿，修文或有权。不堪闻笛意，霜露转凄然。
江上日烟雨，禅林渺何许。磬声时一闻，不见僧行处。
上客多黄金，下客无黄金。既已无黄金，胶漆亦未深。
旧云乃刻子，清者一二伦。利口佩相印，长者亦沉沦。
位高金亦多，昔疏今曷亲。濯缨见天日，无愧白湾滨。
我爱张平子，贤声众不如。棠阴过夏茂，凫影入秋舒。
已制吴门锦，还司城旦书。曹丘能念旧，不惜重吹嘘。
池鱼不知海，越鸟不思燕。蚯蚓霸一穴，神龙轻九天。
小大万相殊，岂惟物性然。君子勿叹息，彼诚可哀怜。
虎为百兽尊，谁敢触其怒。惟有父子情，一步一回顾。
江水一千里，家书十五行。行行无别语，只道早还乡。
莫道春风好，春风易白头。君看花里鸟，亦有世间愁。
院静闻疏雨，林高纳远风。秋声连蟋蟀，寒色上梧桐。
短榻孤灯里，清笳万井中。天涯未归客，此夜忆江东。
野外逢迎少，柴门落叶稠。人闲不扫室，客到始梳头。
且为烹茶坐，还因看竹留。登临如有兴，更上水边楼。
编槿聊成径，剥杨便割邻。方言咨客户，要略颂齐民。
井露麋难汲，畦晴屦易尘。清时耕凿事，未敢让他人。
晴觉人情豫，暄于物态宜。燕来他垒惑，蜂出一村知。
笋蕨捐糜后，莺花谢事时。箧纨应有喜，闻已捉蒲葵。
奉玺傍云霄，才名本自超。诗传鲍氏体，带学沈郎腰。
草色连三市，江声似六朝。却看卿月近，相忆白门桥。
淮海东边邑，高人秉令初。激昂风夙远，清净理应馀。
春雨农归业，秋灯户有书。烦君且安适，不远见徵车。
赣榆何僻远，纵目海涛宽。失得虚能置，疲癃简自安。
鹤鸣诗思逸，星彩剑光寒。风云眼前事，未足拟弹冠。
云林遁世士，诗酒日陶情。洒墨写虫篆，放歌挥兕觥。
庭下幽花吐，阶前疏雨晴。不愁江路永，扶醉出重城。
良契久在告，单居苦无聊。窘然坐台署，日盻趋晨朝。
得书知未能，怅然心旌摇。宣尼且谨疾，烦君益珍调。
沦落虽然惯，羁愁一倍新。欲忘难遣事，但较不归人。
冻水藏河面，干沙拥树身。酒家经渐熟，应笑往来频。
篱壁皆香气，寒梅深复深。预愁花落后，门径亦难寻。
春雨又将至，暮山俱已阴。别时闻谷响，应和主人吟。
个个竹弄雨，丫丫树撑烟。还教来拜石，痴绝伴清妍。
红树满云山，扁舟渡烟水。载酒欲何之，拟访巢居子。
地僻无人扫，亭前长绿苔。不知丁氏鹤，何日可归来。
一幅淡烟光，云林笔有霜。峰头横片石，天际渺长苍。
虽赝须金换，如真胜壁藏。偏舟归去景，入画亦茫茫。
岐山烟茫茫，渭水从中泻。自三千年来，凤皇不复下。
羸马厌空郊，冻禽啼永夜。高馆发长歌，王风慨沦谢。
兹山曾两登，契阔十年越。风景岂殊旧，古木半摧伐。
仙去地犹灵，龙潜神讵歇。浩气荡太虚，河山坐出没。
幽歌步泉水，春怀与活活。羽客煮松花，晚来消酒渴。
明朝又腊月，因病觉时过。祖意逢人少，青山去日多。
亮公曾有约，瓒老定如何。早岁深云志，而今鬓渐皤。
目前生意满，到处野情疏。藤挂偷梨鼠，苔沉入涧鱼。
农夫忙播种，稚子懒观书。旷大劫来事，悠然见太初。
竹院逢君处，相看古道存。从来无剩法，惭愧独称尊。
新月窥人影，寒鸦代我言。更寻晴雪夜，移榻破云痕。
闻君在京口，我已到匡庐。信息凭诸衲，寒温懒作书。
风烟平溆浦，人物乱樵渔。空谷待归客，白云横太虚。
三年悲宦迹，天地此空亭。棱角磨须尽，方圆化欲冥。
相看头半白，又见草还青。大醉拼今夕，无劳叹独醒。
千载兰亭迹，空留砚石存。时来洗残墨，付与细鳞吞。
龙跳与虎卧，临池称绝笔。一鹅何足观，羲献从中出。
竹柏影参差，正市长桥下。何处无月明，谁似予闲者。
山头曙色开，静听疏钟起。道人春睡酣，声声入梦里。
名山投老住，卜筑有行窝。曲涧盘幽石，长松窅碧萝。
峰高看鸟度，径僻少人过。清梦泉声里，何缘听玉珂。
仁人解忧时，智者爱观水。具区接三江，云涛故如此。
浩荡千古怀，长啸江湖里。载酌山下泉，从吾者谁子。
鹪枝予偃息，鹏运子夷犹。执手肝肠热，扬帆江海秋。
新花看上苑，旧榻冷南州。京贵如相问，人今理钓舟。
清江皎如练，列嶂开新晴。一段好风景，翻成客路情。
夜久篆烟凝，欲眠方掩扃。梧桐窗外月，悭到枕边屏。
柔条架低屋，紫心开玉团。摘花酿芳醑，清香入肺肝。
能书晋公子，清宦称高情。海树朝帆远，江风夏服轻。
官从三省去，僧出万山迎。谁说簪缨累，名林得按行。
慷慨同雠日，间关百战时。功高明主眷，心苦后人知。
麋鹿还山便，麒麟绘阁宜。去留都莫讶，秋草正离离。
客路过庾岭，乡关渐已违。江山原不改，世事近来非。
瑟岂刘门惯，人宁狗监稀。驱车从此去，莫作旧时归。
功名劳十载，心迹渐依违。忍说还山是，难言出塞非。
主恩天地重，臣遇古今稀。数卷封章外，浑然旧日归。
遇主人宁易，适时我独难。余千怜客路，三十尚儒冠。
出谷莺偏媚，还枝鸟亦安。故园修竹在，归去想成竿。
玉笋瑶簪里，兹山出独群。南天撑一柱，其上有青云。
淮海登飞观，欢言解客劳。湖含千舸阔，风引二城高。
岁酒殊乡对，春鸿霁雪飘。故人情倍昔，天末慰凄寥。
翘首金台道，孤舟几日程。陇云迷客梦，江月照离情。
远水连天白，高河下露清。不堪凉夜永，蟋蟀近人鸣。
海父真人杰，三朝第一臣。寸心惟为主，百计只安民。
折槛彰忠迹，埋轮雠佞人。最怜贫与独，青史泪痕新。
以贼为君父，又今江北来。夺舟兼厚直，寻命携残哀。
已付如常事，多怀济世才。行行扶病者，双眼不能开。
欲我诚何意，料君亦是狂。但能存不杀，何至过相方。
永定门前约，太平州上望。烽烟今未已，肉食叹难商。
匹马太平州，烟波入涕眸。江湖心易远，橘柚气如秋。
采石杯中意，青山郭外丘。绝无相与处，正好集群鸥。
自辞姑熟路，随意可维舟。薄业今移姓，还家亦是游。
杯深兰梦夜，谶到县南洲。昨日双鱼去，关心又陇头。
山势锁江侧，欲将限界分。所游欣有寺，回望却多云。
细草偏能色，虬松不厌群。连连到采石，帆影乱波纹。
金陵留滞日，来往半娄东。一病辞明主，言归笑远公。
横舟三尺剑，挂席大江风。去国还家意，悠悠不可穷。
乡关何处是，舟楫自秋冬。亦有趋庭礼，兼之令节逢。
别筵犹昨日，贫信漫催侬。愁恨无多少，将诗取次供。
枞川楚水接，滚滚又西江。节度初开府，军书半受降。
何缘吟泽畔，且复去他邦。横吹邻舟夜，应劳酒一缸。
明岁高堂寿，霜匙碧荔支。从军亦已赋，作客几多时。
无数河山感，尤令梦寐奇。莫悲年少妇，安坐听调丝。
悲君随燕雀，体质何纤微。亦复怜人意，更多捎网飞。
伊周虽可作，笑哭已俱非。彭泽今随令，殷勤一带围。
摩碑临积水，折竹杖危坡。不向山中住，宁知幽处多。
雪埋孤衲笠，风乱老渔蓑。荒率存真意，余心不厌过。
僧堂陈古鼎，青绿略参差。沙劫何多故，商周仅片时。
神工疑太浅，怪物复安施。不必论真赝，风尘忌独知。
穷海三秋尽，扁舟百里行。夕阳无近色，偏照远帆明。
空谷幽人意，閒云静者心。石围花下奕，泉荅竹间琴。
鹤影苍岩远，鸡声碧树深。虽云住城市，何异在山林。
扬舲下大江，江寒欲飞雪。高帆天际遥，独雁云边没。
烟波渺何之，倏忽成楚越。遂令白首人，年华感消歇。
万里无诸国，旬宣仅一年。稻收千浍雨，榕翳几村烟。
保障多新政，规模总昔贤。设施嗟未究，赤舄又言旋。
山堂闻夜雨，隔牖洒长松。渍草悲蛩语，浸苔冷鹤踪。
林喧和叶下，涧响杂村舂。不倦连床话，怜君意转浓。
偃卧青溪上，闲愁入病中。露华侵夜簟，风子落秋桐。
白白千丝鬓，哀哀四壁蛩。所期乘兴客，孤棹几时通。
东郊栖息久，老至谢逢迎。秋雾沉山白，寒流拍岸清。
葛巾还自正，茅屋不须营。小摘畦边菜，常留共友生。
天末商飙起，家家闻捣衣。砌虫经候响，篱豆及秋肥。
自是机心息，宁知世事违。邻僧有高致，日暮扣岩扉。
穷巷故人少，衡门暇日多。凉风时着树，衰叶欲辞柯。
生事只如此，幽心谅匪它。乃知溪上乐，把酒对渔蓑。
秋风山馆夕，一榻近灯前。共话忽深夜，相看非少年。
斗垂天末树，磷出雨余田。亦有茅檐下，饭牛人未眠。
隐几荒斋寂，深知偃卧情。新方随药简，久病喜秋清。
掩径流云色，穿林响叶声。无人见惆怅，白发一重生。
江流无日夜，客路渺东西。雾接寒潮上，天连晓树齐。
闻虫思寂历，过雁惜书题。何日长干道，烦君驻马蹄。
自识茅茨趣，风光合在兹。柳青春雨润，山白晓云迟。
幽意居偏得，闲身懒更宜。忘机溪上鸟，来往日无期。
结宇在都市，地嚣心自闲。矮窗通素月，回溜入平湾。
晦迹羲黄上，恣情木石间。青黄任牺象，曾为一开颜。
摩诘画已神，意到不拘束。雪中芭蕉树，相应如碧玉。
惟君妙丹青，下笔绝尘俗。林坡足挥扫，辋川图可续。
夙爱朝宗水，东溪结数椽。閒垂严子钓，晴放米家船。
花谢随春涨，鸥眠趁晓天。宦途忆佳景，几度梦中还。
给事始郡理，执法标潮州。风嘘走马埒，霜肃揭阳楼。
柏台昂笔札，箐谷怖兜鍪。多士推辨施，迅诺赴勇繇。
驾言夕琐振，溘已朝露浮。侧身望于越，摧心惟胶投。
高树阴云散，深宫暮景凉。波添鸂鶒浴，风送芰荷香。
复道知天近，重城觉漏长。祗愁新浴处，谁与试兰汤。
鸳瓦霜华重，龙楼月影圆。自嗟妾命薄，敢叹主恩偏。
拥髻悲前事，含嚬数昔愆。沉思纨扇句，得似绿衣篇。
凭栏瞰碧流，拍手招黄鹤。黄鹤去不来，白云满城郭。
怅望鹦鹉洲，狂生不可作。曹瞒尚忌才，黄祖奚堪托。
文高竟杀身，身后名寂寞。祗遗旧江山，千载恒如昨。
别我燕台上，思君湘水边。那知归卧病，忽尔复经年。
常建违行药，扬雄罢草玄。碧山应不远，立马泪潸然。
精舍长干绕，清池曲路通。双桥云影上，疏雨梵声中。
晚岫沉孤翠，秋英吐艳红。嘉辰聊一醉，世路漫西东。
即见雕栏外，丝丝柳拂头。水平桃叶渡，花碍木兰舟。
定拟寻春至，仍须下榻留。只怜君去日，雪洒翠云裘。
洋洋水波逝，水钦川上怀。遂将去齐鲁，明当度江淮。
远役谢尘鞅，高居理茅斋。沙田二三顷，婉娈东海涯。
芳春景物丽，夕阳襟抱佳。耕读有遗轨，长使愿无乖。
孤舟薄暮宿，古寺奉先名。地迥诸天近，楼高片月明。
炉香清作供，漏水冻消声。爱此无生说，流连过二更。
都亭一以别，闻尔在毗陵。白袷初归客，青山不负丞。
持醪因嫩菊，擘蟹爱寒蒸。从此秋风艇，江南忆季鹰。
几时铭剑阁，昨夜梦刀州。晓树长笼雾，春泉不断流。
猿声招客泪，物色故吾留。枝痒辄题句，何如赵倚楼。
初春辞穗石，首夏过湘川。离别刚三月，亲知各一天。
林深多虎迹，地僻少人烟。日落频回首，乡关何处边。
此夕中秋月，来从郑邑看。冰轮出海净，桂子落云寒。
暂对儒台酒，聊?旅夜欢。如何千里别，儿女忆长安。
一片长安月，遥从碧海来。乍临秦塞曲，偏傍汉家台。
穆穆金波涌，亭亭玉漏催。宫花不待晓，尽向镜中开。
大江几千里，迟日独扬舲。江树云中绿，吴山雨后青。
浦帆来漠漠，沙鸟去冥冥。坐爱丹霞色，遥看满敬亭。
驿路寒轺晚，山坳忽见梅。团晴千态出，殢雪几枝开。
可惜征途过，何因载酒来。只愁香惹梦，翠羽又惊催。
白首抽簪绶，青山信杖藜。去同吴市卒，归有鹿门妻。
薄宦缘三釜，馀生但几畦。送君有明月，直到铁桥西。
闻道东夷寇，干戈遍海涯。横行过百济，转战入高丽。
阃外烽连岁，军中节属谁。庙廊多胜算，应不弃藩篱。
万里游燕路，经年复此过。人家曲岸少，秋水两涯多。
暝色遥连树，钟声暗度河。微茫知古驿，听尽扣舷歌。
双旌浮傅去，邂逅桂江边。采药名山得，题诗卧阁偏。
年华嗟荏苒，霄汉羡飞骞。迢递邕州路，相思有梦悬。
当代论才子，明公独妙年。相随万里日，把酒意茫然。
水静楼阴直，江鸣夜雨悬。平生飞动意，无计斸龙泉。
水阔苍梧野，秋风已飒然。浮云连海岱，楼阁倚山巅。
把酒从衣湿，频游任履穿。乾坤万里眼，恣意向江天。
谁不荣轩冕，吾生分薜萝。壮心凭酒尽，世事得愁多。
驻屐看云落，支颐听鸟歌。所思人不到，随意盻庭柯。
波转星移动，台高坐若浮。潮平霏细雨，天远望归舟。
风急涛声冷，鸥鸣海气幽。不缘怀六物，何处觅羊裘。
白蘋吹岸断，细雨带潮平。漫渺榕湾曲，微茫野渡横。
中流看击楫，天下想澄清。为问济川者，临渊愿自生。
凭高聊极目，灏气碧胧胧。挥手天门近，摩空日观崇。
人游蓬岛外，僧度薜萝中。石嶂霞为幔，岩花锦作丛。
琳宫疑驾蜃，金涧冉垂虹。胜会良非偶，留题付翠筒。
秋色晴山迥，烟光野水连。空林辋川外，古树草堂前。
天地留诗卷，江湖老钓船。美人隔云汉，对此思悠然。
高高越王台，隐隐南山路。南山风雨多，青桂生幽蠹。
北雁书不传，青鸟归何处。愿把相思心，种作相思树。
经始南城地，恩开东海祠。公车收启事，像寝俨容仪。
蔓草成书带，桃花即绛帷。将非过庭日，犹幸得闻诗。
青山行处尽，始觉白云深。锡化无僧在，钟鸣有客寻。
花溪遥隐壑，萝径曲通林。坐得浮生理，悠然忘我心。
尘累何能遣，空门忽遇君。皈心参绣佛，戴发诵灵文。
呗落渔山月，禅栖鹫岭云。谁怜叔玄妇，书去未相闻。
川上王孙草，秋风几度黄。太平休战伐，边树射黄羊。
寻幽曾不远，松石旧经行。不记下山路，空闻流水声。
林深疑月暗，洞广觉天晴。俱是樵苏者，谁能辨姓名。
小鸟炎州秀，凭生但水鲕。难教笼笯好，徒惜羽毛奇。
密荻劳君事，长天积我思。罾罗前未远，慎憩映塘枝。
君家临远水，乱石与潮分。汩汩迎帆去，潺潺过雨闻。
听残留断岸，度处有孤云。萧飒霜林月，因风一忆君。
偶随潮水去，缆放水津开。半日未百里，前山时几回。
同舟济海客，息帆越王台。予独投村浦，鸣鸦入草莱。
野色逢新霁，芳晨惬远心。摘兰过水畔，看竹到禅林。
春叶缘山浅，寒云覆海深。登临方未极，归路晚潮侵。
清秋泉籁发，杖策欲穷源。何意山扉下，枉来良友存。
高人共清夜，好月自明轩。此际碧天叶，萧萧摇我魂。
群生依候变，久寂亦心惊。迹作随乡客，愁因逼岁情。
空花宜冷发，孤月带寒明。欲问江潮意，春声几日生。
自客水村里，登高仍泛舟。凫鹥分渚月，鸿雁急霜秋。
篱菊无从把，山萸难可求。有怀成远梦，兹夕在高楼。
匹马绵山道，相逢似梦柯。光仪昔若此，世事今如何。
不尽班荆意，聊占补衮歌。邮亭倘予忆，今夜宿烟坡。
今代李公子，诗看老杜亲。江湖留雁久，风雨恼花频。
竹屋灯悬夕，椰瓢酒漾春。殷勤海子水，待汝濯红尘。
仙馆白云封，青山第几重。道人时化鹤，巢向最高松。
兰若隐珠林，窗虚月半阴。僧开莲阁晓，客恋草堂深。
塔影连云影，钟音和梵音。溪流留演偈，一切本无心。
石乳含秋叆，松姿敛夕曛。岩前怕吹笛，惊起鹜鸥群。
莫凿流霞岛，从教紫翠深。偶扶藜杖去，閒听水龙吟。
岳莲清入梦，倦眼为谁开。五季纷纷尽，真成一觉来。
仙去还留迹，云深路不迷。洞门长寂寂，瑶草自萋萋。
探历龙编远，何年鹤驭归。漫游松鸟共，回首夕阳低。
惟此萱树花，亦名宜男草。君家老莱子，五十未孩抱。
俄然产双璧，芳华并国宝。异乳乃同生，以欢北堂老。
是花偏灼灼，开处几丛丛。弱质不禁露，幽怀欲诉风。
空庭聊取媚，傍石若为容。黄菊纷相应，餐英未许同。
伏枕残花尽，开门坠叶深。膏肓竖子策，生死弟兄心。
原上声犹急，池头句可寻。相怜越庄舄，不作楚人吟。
市冷人家静，途长客思增。夜潮舟浸月，寒渡水流冰。
破驿沈高岸，疏林见远灯。空囊寒食近，瀚海一浮僧。
深夜驿途静，长河瀚海通。舟明沈水月，灯暗落潮风。
暝色浮烟外，春光欲雨中。年年苦行役，踪迹任飘蓬。
远别轻千里，经行历万山。思君终夕坐，出守几时还。
堤柳吹花尽，溪云过雨闲。南峰著书处，梦里更跻攀。
山深断车马，鸡犬亦萧疏。涧道散苍莽，峰峦翔紫虚。
扳援绝鸟道，宛转得僧庐。不觉凌绝顶，身寒云满裾。
日色蓬窗静，风生枕簟凉。十年湖海志，半笠水云乡。
故国怀人远，闲吟笑我狂。扁舟庐岳去，挂席过鄱阳。
僻性耽泉石，空山乐岁时。云霞凭作伴，麋鹿许相期。
春暖花开早，堂深日上迟。个中无限意，端的少人知。
曲径幽栖处，登临兴有馀。溪云双眼阔，庭竹一林虚。
野藓半侵户，清泉直到厨。顿令心地冷，意欲傍邻居。
十年同学在，半笠到西山。独念相思苦，都忘行路难。
风生云影碎，雨过水声潺。对此幽栖事，商量好闭关。
伫望何时了，相思不计年。芳华空自惜，尺素向谁传。
细雨曾和泪，冰心对所天。肝肠如铁石，风月自娟娟。
禅心何处是，窗里石莲峰。池黑松千片，崖深月一重。
山光寒客剑，霜气入僧钟。怜取嫦娥意，清辉照病容。
吟风百尺松，凌霄千岁石。一翁处其间，相对无愧色。
雨后来更好，山水有清音。紫霞池上酌，白雪丘中琴。
悟以千佛偈，因之九仙吟。闻钟发深省，䬃尔洒尘襟。
烦暑忽已失，佳气散浮空。晚蓧摇阶绿，早荷照水红。
窥窗神女雨，透幌大王风。乾坤洗暄浊，清凉法界中。
岭徼多奇服，似君才调稀。连城已为剖，明月有光辉。
秋色催行骑，霜华点客衣。上林花满树，携得一枝归。
去年今日别，把酒梅花冈。隔岁一书至，停云思渺茫。
藉兰临涧曲，吹笛醉花傍。烟雨春江夜，同谁对举觞。
避俗非遗世，无材合背时。独居如我僻，幽事与心宜。
暮雨喧茶臼，秋山落研池。临风闻伐木，犹自动遐思。
小隐居城市，悠然寄一丘。青山同入定，黄叶自悲秋。
湖影摇晴榻，钟声度暝楼。丹砂何日就，期尔在玄洲。
暝暝溪路转，初月隐林间。孤灯在深竹，清流影前山。
倚树露欲滴，扣门僧正闲。宿好雅相得，明发何能还。
古寺郊园胜，名卿宠饯过。还同习池醉，更唱渭城歌。
涧影依松桂，潭香折芰荷。暮归轩盖远，柰此别愁何。
函端舍利发，知尔不成空。老眼粗能辨，僧翻未易终。
真文玄奘熟，梵字苑咸工。大类群龙藏，收来一钵中。
朗朗朱光晶，肃肃朱火兵。朱旗化岞崿，蔟叠环朱明。
耀真肇丹台，飞云概紫清。于景守劫仞，罡风运流铃。
左摄白元尊，右襟交无英。同归太信根，桃康保黄宁。
海榴发岩楹，葳蕤含景鲜。茭萼晞阳光，亭午丹欲然。
萧瑟岁寒节，缅怀中兴年。雍齿反婴僇，丁公顾能全。
如彼荧荧者，乃矜一朝妍。缄书持赠君，何由达灵荃。
四龄虚度世，七月早知书。常日依兄膝，危时挽母裾。
竻园埋白玉，兰砌陨明珠。拭泪看天地，伤心汗血驹。
王春听旧雨，人日见新晴。万户笙歌沸，千山紫翠明。
和风匀柳色，淑气入莺声。所喜青阳动，休嗟白发生。
卜筑青门胜，云山紫逻通。萧条同杜甫，寂寞异扬雄。
日月双飞鸟，乾坤一断蓬。玉衡如可协，将子共丝桐。
月出青松林，照我松下户。床前光未满，裴回更延伫。
莲漏下初更，绿烟散东坞。浩歌步中庭，衣露湿如雨。
太峰青莲高，千仞苔壁古。招提隔层云，孤径入深坞。
钟鸣谷口风，木落溪上雨。何处夜猿啼，归帆下秋浦。
梅仙炼丹处，山杏栽无数。卖药到人间，衣裳带红雾。
花开不知岁，子落还成树。我欲与之言，飘然骑虎去。
报国惟四体，援枹即九原。洗兵星海色，漂杵月支痕。
圣主如信目，孤臣甘丧元。玉关谁望入，但愿少流言。
寂寞掩长门，幽思孰与论。亦知非妾妒，空自阻君恩。
夜色流萤度，秋声落木翻。啼痕沾舞袖，偏向箧中存。
抱镜朱颜换，承恩忆往时。委荣伤旧叶，连理出新枝。
明月心堪寄，秋风鬓易丝。游梁多赋客，或有长卿词。
湿云载秋声，万籁集篁竹。江湖白发长，独拥孤蓬宿。
道可羲皇上，心惟寥廓间。所以采菊人，悠然见南山。
承明方奉诏，忽动故园心。司马勋劳旧，神驹雨露深。
阶兰时绕砌，径菊日成阴。偶有相如渴，天将渥尔襟。
海上八千里，清轩向日心。凤台凝爽气，雉堞隐芳林。
云卷群峰秀，风和万籁吟。趁时聊适赏，翘首作商霖。
满地萱谁种，金花绕北堂。儿曹如解道，不遣隐忧长。
邕州何处在，滩险说乌蛮。一鼓千艘上，三军共解颜。
夜泊龙津驿，西风落雁愁。半衾浑似水，圆月渐如钩。
雨雪三驰阪，关河七易舟。晚来问行客，前路尚悠悠。
山国逢元夜，寒斋席尚冰。雪深仍问雨，俗俭不知灯。
强酒欣同醉，题诗病未能。一檠聊照寂，乡思陡然兴。
晓发秦淮棹，西风此再游。春惊沙岸柳，梦落野田鸥。
采石风翻雨，梁山浪没舟。江神莫相戏，久矣任沈浮。
朝发燕山阳，暮宿湾河侧。高树蔚繁阴，浮云淡无色。
眷彼西日驰，忧心恒恻恻。赖我同心人，相期崇令德。
直宿尚书省，潇潇带月过。冬官寒更早，水部夜如何。
柝向风声近，帘开烛影多。少陵官不薄，醉后且长歌。
濯藕换新池，深根永不移。赤心清可鉴，绿叶宛相宜。
细雨新蘋动，微风弱蔓知。朱华常在念，擎盖是何时。
云落青山暮，溪声送夕扉。月光回客梦，柳色映征衣。
酒醉何时别，诗成作赆归。漫歌留彩鹢，明日未应飞。
石洞蔼晴晖，高台碧翠微。松萝常向榻，花藓细沾衣。
不厌谈经久，深惭访旧稀。长歌动林麓，山鸟傍人飞。
彩亭遥积翠，清景向人开。奇石阶前出，飞泉树杪来。
剧谈挹五老，高调咏孤台。独在山桥晚，春风到草莱。
浅涧漾清波，晨光侵绿萝。石鸣鱼自跃，山静鸟还过。
不用投竿起，相寻乐趣多。临流吾亦羡，得意写高歌。
飞步回流顶，青窗彻上空。烟花亭榭外，海树酒卮中。
徙倚群芳异，回环四望同。悠然心赏处，天路更何穷。
孤峰浮水外，对面送青来。石色蒸霞出，湖光映日开。
人当韦肇榜，名寄粤王台。危亭碑尚在，历历见群才。
马岭开屏嶂，崚嶒出万山。石田薄云际，丹灶在人寰。
白玉飞仙去，金牛何日还。清风岩下树，空对鸟关关。
东坡留胜迹，故老识双泉。洞酌常如旧，渑淄各自妍。
参公应是主，牧守正须贤。兴复何年事，长歌岂弟篇。
百战解重围，三边受铁衣。萧条关塞别，迢递故乡归。
旧业春苗发，青山白发稀。独怜闲夜梦，犹绕羽林飞。
巨峡自天辟，峨峨嶓冢尊。回环幽谷底，清浅汉江源。
泉古通元气，根深彻后坤。朝宗东去意，应不废晨昏。
早被婵娟误，深宫二十年。自题秋扇后，明月不长悬。
我忆金先辈，翛然梧竹姿。青年曾染翰，白发尚工诗。
人共江山老，风连草树悲。凄凉三径里，孤负菊花期。
危桥通别墅，深竹隐柴关。醉卧花间石，吟看鸟外山。
半溪流水响，一坞白云閒。回首东华路，从教斗触蛮。
贼徒拥邯郸，杀士不敢格。纵横曹濮间，未知兵与贼。
中州有风怪，铁碎瓦独全。更看险绝处，九霄石碓悬。
梦见关山候，愁闻风雨时。羁人新荡样，月影下波迟。
游人凡气尽，历历是神仙。但恐神仙去，独留冰雪天。
心与鸥俱白，琴将鹤共弹。忽闻松子落，微听水流潺。
无计留月住，孤城绝域看。居延击刁斗，闺梦到城难。
秋气变人天，烟云胜昨年。能教肌骨换，人似鹤翩跹。
几见月当头，况逢此夜秋。忧勤不问夜，宵旿唤穷愁。
人生苦不慧，慧反惜无成。生灭同朝菌，何如早不生。
平生负伊吕，此去混樵渔。吾道非耶是，行云卷且舒。
芳兰淹腐井，款段服金车。勿叹升沉隔，庄周一梦蘧。
来作朝阳羽，归应纵壑鳞。蛾眉偏见妒，夜月漫生嗔。
安石登山剧，子云载酒频。北窗高卧后，谈笑论天民。
田父昔云壮，而今亦衰老。耕男荷锄行，语我莫起早。
独眠鸟声集，启户日杲杲。檐瓦浮轻烟，久霪今乍好。
炊烟起前村，念我耕男饥。入门促妇馌，语罢还歔欷。
稚子嘱邻家，勿濯菱花矶。陇头直南去，疾行还疾归。
槿下犬迎吠，遥识南村友。殷勤乳下孙，先我乱趋走。
久别勿言去，恰熟新酿酒。解篱撷园葵，携壶向高柳。
前宿君家时，共醉值邻叟。兹翁故矍铄，日来安好否。
纤草萎墙侧，微霜薄寒柯。有客来远方，群集酣且歌。
匪我新酿好，语洽欢情多。病子不能偕，惆怅当如何。
披帷见馀照，疑是明月光。感兹不能眠，揽衣独傍徨。
索居思远人，邂逅不得当。从君乞谖草，使我心弥忘。
雨霁夏犹春，班荆白首新。名花香入座，幽鸟语依人。
绛帐经谁授，丰城剑有神。相从三博士，星聚恐惊荀。
寂历惊猿定，幽轩月到时。江山空翠在，肝肺老天窥。
甲子消明镜，泥涂浑素丝。可堪藤簟冷，香露满蔷薇。
秋怀耿不寐，更静复闻更。水向漫漫注，心含种种情。
士应强到底，官岂怠将成。旧业罗浮外，东南望隔瀛。
一阳初动处，六甲踰周时。宫绣方添线，海筹又益枝。
逢衣迟白发，采服幸齐眉。汗血神驹俊，冈陵未有涯。
天随阳见复，寿与日俱长。豹隐竿同钓，鲤趍酒一觞。
云霄曾献履，风雨莫沾裳。欲拚年来苦，相将入醉乡。
清砧兼落叶，总是别离情。去路千程远，归舟一叶轻。
秋云连树暗，寒日映川明。亦有沧浪兴，何时共濯缨。
别路三春雨，行舟五两风。花香随路减，柳色上衣浓。
共是青云客，先成白发翁。离情如逝水，万折亦朝东。
青山行欲尽，深树见僧房。云气千峰暝，秋声一院凉。
长藤悬破衲，脱叶覆空廊。龙象黄金地，萧萧蔓草长。
铁骑蹴交河，衔枚半夜过。雪花凝锁甲，月色冷雕戈。
黠虏俱亡命，连营尽凯歌。至今青冢骨，犹恨与通和。
莫逆交之橐，有怀梦亦根。游神通历览，盟性启精魂。
静觉文心一，孤存夙约尊。远思劳寐接，春雪乱吴门。
天路苍苍色，风泉觿觿声。未惊人境绝，已觉客怀清。
转石生江海，分林隔雨晴。故人期不至，双眼落秋城。
江树何霏微，遥山苍翠里。秋风吹裳衣，人影桥下水。
欲溯大江流，泊舟杨柳岸。潮上柳风吹，渡江天未旦。
寒山纵短节，隐隐闻疏钟。遥见云中鹤，归栖石上松。
飞泉挂绝壁，孤寺隐高峰。旧识烟霞叟，依然谷口逢。
秣陵佳丽地，自古擅豪华。今日乌衣巷，已无王谢家。
钟山当殿落，淮水绕城斜。君到秋江上，菰芦正着花。
玉笛吹残夜，声声太古情。美人何处觅，霜月正凄清。
潼关西去路，杖笠太华门。云度仙人掌，星窥玉女盆。
茅龙飞八极，笙鹤望中原。愧尔成孤往，莲花入梦魂。
薄午炎蒸极，忻看雨足垂。似添池草绿，应洒陌尘缁。
吏道聊乘暇，幽襟复在兹。因思故里日，耕稼候东菑。
结宇虽城市，为屏乃翠微。隔篱纷可望，叠嶂远相依。
雨后烟霞出，天边雁鹜飞。一尊时对酌，潇洒似君稀。
胜绝城西路，昨来始一过。山空泉自响，湖迥芰应多。
望极凭云阁，寻幽到石窝。早知为地主，好与共鸣珂。
惊鹊栖难稳，飘蓬任所如。昨来犹逆旅，忽报有高车。
庭次堪留客，城隅为索居。时闻话潼谷，吾志亦归欤。
寂寞扬雄宅，惟君数见过。家贫全简率，名薄共蹉跎。
暝色明河出，秋风落木多。一尊新市得，清浊试如何。
一榻迎曛下，归轩肯夜阑。多君心尚尔，为客鬓俱班。
露气添新酒，花香入薄餐。娟娟天上月，聊得共长安。
山城初上日，鞍马落前墀。宛似清朝罢，叨陪宰府时。
浮云如世事，流水只君思。五岳惟当去，看余鬓欲丝。
幽房去何处，只隔杏花丛。碧水如明镜，青山挂彩虹。
庭滋芳草遍，城枕大江雄。虽复邻朝市，东南在目中。
海内称耆旧，公名满缙绅。遭时佐明主，几岁托邦人。
镇俗山河壮，移官省阁新。平生经济在，诣阙待亲陈。
以我淹留叹，思君弃置情。朱弦齐俗忌，白璧楚人轻。
泽国枫初落，江天雁独鸣。将祛劳与吝，何日见黄生。
病起心魂冷，行吟古殿惊。江湖留客地，岁月见君情。
厌听边鸿度，愁看春草生。孤舟今又别，何处是归程。
在世同行客，君归莫怨先。夜台多绮岁，朝露少华颠。
竹下今伤寂，花前昔记眠。莫教邻笛奏，怀旧易潸然。
手板刘明府，徵书汉省垣。已收三辅最，将益九重尊。
往事蒲堪伏，清朝草易存。波臣正愁绝，挥涕问千门。
三日三渡江，胡生何忙忙。师弟恩情重，不忍见武昌。
鸣雁为离群，余哀度水云。那知故乡夜，亦似客中闻。
石路县孤墅，村居倚夕阳。过山窥昧谷，望日认扶桑。
晓圃葵榴竞，秋田粳稌香。东坡近为政，欲避盖公堂。
昔闻二仙侣，对弈此高峰。日月推移外，乾坤胜负中。
冥心孤鸟过，抚掌四山空。应有傍观者，犹怜着意工。
客径缘溪入，禅关背日开。竹深清磬出，潭静白云来。
碍树山中断，映池松倒栽。劳尊临曲水，绝胜晋人杯。
江雨吹风过，山门向晚开。汲瓶分水去，骑马听松来。
老鹤惊人起，新篁夹路栽。多君怜别意，随处送春杯。
寿介逃虚子，耆年尚未央。功名跻辅弼，声誉籍文章。
昼静槐阴合，秋清桂子香。国恩期必报，化日正舒长。
玉露滋芳席，奎魁照碧空。斯文逢盛世，学古振儒风。
未可还山隐，当存报国忠。百龄有余庆，写此寿仙翁。
迢递青村外，崎岖紫逻间。过林才见日，到渡不逢山。
一室依岩险，双扉傍竹閒。曾看云际鹤，向暮独飞还。
青山两岸分，夕渡舟横口。夏雨欲生莲，秋风先到柳。
声残烟寺钟，香馀茆店酒。相见无别人，唯逢耕钓叟。
一轩开小圃，近水更悠然。杏栋萦花雾，芸窗宿篆烟。
竹藏鸠子哺，苔衬鹤雏眠。此地多风景，幽深似辋川。
香刹依天极，彤云拥地维。龙蟠新赐额，龟负旧刊碑。
金铎鸣风殿，珠幢影月墀。遥瞻晨祝罢，处处蔼春熙。
我住城西寺，君归湖上山。马声知驿路，树色认乡关。
远戍霜鸿惨，荒汀雪鹭閒。自怜堤畔柳，愁绪不禁攀。
素抱厌尘缘，林居自澹然。鸟啼青涧曲，樵唱暮钟边。
香几流松雨，书帷閟竹烟。常时宾客至，随意煮山泉。
远寻应不惮，况尔祗同城。一榻留人处，孤灯照雨明。
藁添新觅句，琴变旧弹声。此夕谐欢笑，元非徇俗情。
开牖依林樾，迢迢去市遥。翠低承雨竹，绿碎受风蕉。
夕岭还侵户，春流欲断桥。主人缘爱客，时为出山瓢。
袅袅城边柳，相思几度攀。不颦复不语，长望独长叹。
露叶凝愁黛，垂条拂髻鬟。落花相与恨，不断若连环。
入幕推英选，论兵迈古风。卷旗收败马，锵佩揖群公。
紫塞金河里，天山弱水东。晚风吹画角，残日让雕弓。
庙略占黄气，精神贯白虹。丈夫期报主，看取宝刀雄。
白日移歌袖，空斋不见君。岩声中谷应，人语隔溪闻。
断壁分垂影，回沙拥籀文。无人知所去，红叶下纷纷。
秋至禾黍熟，霜含枸杞红。鹑衣自有适，潇洒立西风。
萧生读书处，有此双琅玕。永日吾伊静，晴空看翠鸾。
栩栩戏晴光，留连媚露香。舞随花片白，栖共柳丝黄。
树杪莺捎急，帘间扇朴忙。南园芳草地，撩乱逐蜂狂。
晨铎语西风，衣单怯露浓。豆苗遮地黑，柿实照园红。
晓色苍茫里，秋光惨淡中。永怀东汉士，风裁李膺雄。
犬戎窥近塞，羽檄发精兵。不识沙场苦，焉知性命轻。
饥鹰投古垒，疲卒卧空营。日暮辕门里，愁听鼓角声。
芳洲白鹭名，无数白鸥轻。暖戏桃花水，晴依柳絮萍。
飞来兼早雁，散去避秋鹰。何处忘机客，时于此濯缨。
忽忽春将暮，俄过三月三。草谁怜益母，花自媚宜男。
乍到寻巢燕，初眠上箔蚕。新茶与新笋，乡味忆江南。
挂席发秋早，微风已满樯。中流片影去，远水一舟将。
海雨忽来重，江云相带凉。知投孝廉宅，三径接苍茫。
一水鸣环绕，群峰列戟围。秋高风动响，庭静月流辉。
客梦悲离合，宦途有是非。桑榆景将暮，游子未能归。
山城才半里，面面有奇峰。虚峒生云气，清江泻石淙。
行台稀讼牒，野戍肃军容。农亩收新稻，时闻云外舂。
雨色终朝暝，空堂望眼孤。诗篇传候吏，鸡黍戒行厨。
慷慨谈时事，迂疏愧腐儒。修翰飞不尽，万里睇云衢。
霖潦浮阶涨，筼筜满院阴。风高秋瑟瑟，城迥昼沈沈。
一径穿苔破，孤亭积翠深。霜台移种晚，聊阅岁寒心。
秋暮雨凄凄，开轩万竹齐。震雷惊笋迸，积雾压枝低。
嶰谷伶伦杳，湘江帝子迷。岐山回首近，还待凤凰栖。
遗像三间屋，庭荒碧草春。千年人血食，一代宋名臣。
碑古字多缺，神幽祀屡新。独怜南渡后，苗裔竟谁亲。
文华接武英，凤吹应鸡鸣。月晃牙牌字，风传玉佩声。
天香飘左掖，宫漏隔西清。不是班行迥，焉知夙夜情。
别去两经春，寄来书更频。只期重握手，宁料永伤神。
禄养悲贤子，情亲泣故人。遥怜篱下菊，今岁为谁新。
空城抱静碧，太宇逼青葱。谁谓经无用，人知圣可同。
三千压戎马，万丈吐霓虹。所志谅能远，殷勤戒篆虫。
朱绂为谁健，青山念尔违。中天悬一月，万里照双闱。
陟屺徒愁眼，乘风便拂衣。锦江东入海，为尔谩生辉。
为发山阴兴，须烹扫雪茶。玄谈消世虑，淑气动春华。
玉漏香沈烬，青灯夜吐花。孤吟成底事，句稳足生涯。
固穷谁得似，汎爱竟何如。齐客空弹铗，虞卿枉著书。
徒劳门驻马，无补釜生鱼。寂寞人云苦，君颜日每舒。
生事缘儒误，伤心近老贫。一餐资弟子，数口仰交亲。
身属工诗病，人讥贳酒频。时瞻户外屦，多是问奇宾。
雨深泥滑滑，一步九跻攀。世路分南北，人情念往还。
湿云萦细柳，龙气隐高山。想像歌淇澳，何如蜀道间。
古木千章合，飞霙六出齐。马行冰上滑，人向雾中迷。
屐齿穿空石，昆蹄陷弱泥。几时辞梗泛，垂钓隐桃溪。
战马闻笳鼓，横行出塞门。阵云凝陇黑，杀气入边昏。
决策平胡虏，捐生报国恩。犹惭汉公主，万里嫁乌孙。
一自辞同辇，深宫草又生。甘随纨扇弃，犹记玉阶行。
明月愁中影，流莺梦里声。笙歌前殿夜，教妾若为情。
园亭开胜地，扫径奉慈颜。树背萱长茂，池前草已斑。
捧舆过竹下，调膳出花间。水石留连处，相将带月还。
半榻烟云拥，千峰爽气攒。顾将青嶂色，长奉北堂欢。
绕径时生笋，循陔更采兰。中丞同献寿，为弟尔应难。
野夫如慧能，随缘就衣食。劳师强證明，本自无功德。
夜夜待月明，每被浮云苦。今夜天无云，月明本如古。
解法生明本，登山熟导师。闭门常礼忏，会境也题诗。
耘石分香草，煎花供茗糜。人天一只眼，望汝小厮儿。
学书宗右军，放鹅满清沼。观鹅得腕法，妙出人意表。
墨池洗未涸，兰亭临已了。挥洒满世间，谁言晋书少。
花树结成幄，花时香远闻。主翁来宴坐，百和常芬芬。
燕寝閒自凝，朝衣不须薰。笑彼沈檀亭，豪奢何足云。
混沌太古色，江山烟雾中。草堂无俗客，日日来春风。
年抛造化外，气入烟霞间。夕阳林下路，白发照青山。
素琴本无弦，白云本无心。虚舟在野外，知他浮与沉。
层阴闭六合，万径无行踪。老翁不僵手，一丝繫春风。
时序炎凉异，南来又北归。乾坤三百里，惟尔识天机。
野物君能致，幽情我不违。子收南国重，皮拆女红微。
冠箨茅山小，衣莲梅老稀。双凫虽称意，那向谷中飞。
三年书少至，万里兴难乘。暂尔忘乖别，从前废寝兴。
梦回芳草积，愁入夏云蒸。待尔金闺去，思予卧茂陵。
榻下高人宅，飞觞夜向分。门临扬子渡，窗隔蒋陵云。
鸾啸因风起，渔歌送客闻。江潭无限恨，琼树思氤氲。
款语途中绪，联镳雪里山。乡关何处是，回首泪痕斑。
雨湿狐裘逗，鞭扬马足忙。亦知煖阁好，帝里旅怀长。
不见宗文久，深悬子美思。发肤应自爱，经籍又何如。
颜面交魂梦，灯花照手书。鹡鸰飞去急，勿使雁行疏。
久逋循阳寇，遐荒隐百疴。飞符来虎帐，溟海息鲸波。
韩范威名显，夔龙事业多。吁谟赞明主，兵偃洗天河。
我老君长健，君贤我不能。文宗曾子固，篆逼李阳冰。
几杖山林愿，门生月旦称。邻州同景仰，争畏鹤书徵。
杳杳稽山青，茫茫舜江白。意倦行且休，身存岁宁迫。
唐虞世已远，孔孟道未塞。长啸凌秋空，黄花正盈陌。
吾行何所求，青山映华发。板舆傍春花，清波溅仙袜。
功名一炊黍，人世几明月。历览千万秋，百巧未如拙。
春花岂胜秋，新人不如故。纷纷红紫群，酣艳良未悟。
千金买马首，百罔捕毚兔。一曲雍门歌，夕阳在高树。
塞北多归雁，江南有去人。尘寰回鹤梦，神剑敛龙鳞。
童冠同三月，莺花又一春。羊裘滩底在，吾欲问吾津。
试看春花萼，朝来枝上疏。有形宁免化，何水不堪渔。
道德五千字，豪华十二衢。寸心应未减，长拱帝王居。
劳君招隐意，念我倦游人。不恨交为晚，空知醉是真。
宅边环细菊，林外带荒榛。莫问江州酒，时来漉葛巾。
长河风雨送，尽日傍沧洲。白浪滩都没，青枫叶乱流。
百忧双短鬓，千里一孤舟。日暮墟烟合，荒寒满舵楼。
明朝子解去，昨日送茅维。芳草犹在望，素心还自持。
旅魂花片片，人影髻丝丝。近日情如许，那为万里悲。
腹借征南库，灯邀汉寿光。伤心难自遣，开卷是春王。
蠹死墨魂失，?饥远视仍。纸窗钻不透，大扺是痴蝇。
南岳经声苦，东林眉宇嚬。似他添强笑，犹恐隔邻嗔。
荧泽宏演肝，伊川辛有泪。未知家则堂，云何宣此义。
樵者本在山，隐者亦在山。虽言事不同，并依林泉间。
晨兴持斧出，扪萝与跻攀。向夕负薪归，落日同掩关。
流水石上至，白云山中还。老樵竟何之，我独忘朝餐。
客怀岑寂后，无复更寻幽。积雨沉鲛室，新云簇虎丘。
树高能半塔，山浅亦藏舟。为问千人坐，曾消几日愁。
懒习干时技，聊同玩世人。华阳宁异代，河朔动经旬。
旅兴先黄菊，乡愁过白蘋。莫教龙剑色，容易射星辰。
鼓枻游襄汉，风流在此时。山馀王粲井，城背习家池。
授简千秋赋，持觞七子诗。长裾君且曳，荐引上彤墀。
湘潭不可见，吊古意何深。桂棹摇池绿，蒲觞泛柳阴。
艾行为虎戏，笛响讶龙吟。庄上堪行乐，同观夺锦心。
昔客三城馆，今归我草堂。诸孙频进酒，季弟并持觞。
共议身家计，先忧老少粮。相看谈不厌，且醉菊花黄。
胡床挂空壁，穷巷有深居。满目繁华在，先生独晏如。
先师无戏论，一笑定千秋。白雪难同调，青云谁见收。
春风吹细草，明月照行舟。鲁国多男子，几人居上头。
河内着碑铭，睢塘流颂声。百年林下叟，隐隐作仪刑。
商山千年菌，一朝化为石。莫令鲍靓过，截作中时食。
茅山陶隐居，自爱山云白。莫言难赠君，于今已成石。
止水清可掬，居然媚其涧。吾有万斛珠，漱令夜光现。
览镜惊毛发，殊非宿昔翁。狂来诗有兴，愁极酒无功。
久病成真跛，流言息近聋。明知过相问，起坐夕阳中。
带缓肌如削，巾欹发半垂。故人怜病起，稚子笑行迟。
却酒忧成醉，收书老更痴。满冈梧竹尽，尚想凤栖时。
书罢迎春帖，家家应节多。老年难再拜，佳客莫相过。
闭户唯僵卧，临觞忽放歌。太平宜有待，暮色欲如何。
关塞风尘暗，山林出处难。生涯谋钓艇，世事笑儒冠。
有酒判长醉，无衣度苦寒。南山有奇士，扣角夜漫漫。
世路随长短，浮云弄阴晴。纲常九鼎重，富贵一毛轻。
幻梦迷蕉鹿，愁城破酒兵。客窗浑不寐，欹枕听鸡行。
一九与二九，相逢不出手。世间出世间，无剩亦无少。
古寺门空闭，青林紫衲僧。风传斋后磬，雨暗座前灯。
经不念中品，禅能参上乘。夜深谈半偈，无愧佛图澄。
老僧静焚香，香烬添微爝。相对默无言，心清自闻妙。
日暮青山远，春归绿树酣。壶觞不成醉，坐听野人谈。
省墓才南下，辞家又北征。淮山临驿路，易水绕都城。
夜雨鸰原梦，春风雁塔名。遥知曲江畔，骑马看花行。
斗室开幽处，云门俯水涯。四方裁十笏，一座演三车。
檐短容明月，窗低映杂花。休言此中小，世界亦恒沙。
松头孤鹤下，石罅乱泉鸣。入坞疑无路，逢山屡问名。
客行忘远近，僧老废将迎。一笑出门去，五湖风浪生。
双立碧玉瓶，对酌紫薇省。长风吹翠梧，初月下金井。
幽怀郁未开，短发醉慵整。夜分群籁沉，窗虚烛花冷。
杨子罹谗网，南台幸有公。抗章申救力，腐竖拙谋空。
樽酒昆崙北，片帆湘水东。珠光敚众目，传和入春风。
立秋逢七夕，不减岁朝春。天上佳期协，人间俗事新。
炎凉俄代序，时节并催人。萧瑟梧桐叶，相随野鹊频。
一叶烟波艇，如乘银汉槎。秋来万里兴，浩荡属谁家。
职方昔垂髫，邂逅在梁汝。游关匪豹隐，攀邵遂鸾翥。
鸿词振宛洛，一一中音吕。访戴谅不惜，纵凫非所许。
吏散寻幽去，园亭独自娱。春苔堕马迹，暮蝶蹴花须。
句向閒时得，名惭待价沽。坐看新月上，身世欲忘吾。
节序如转烛，春归不肯迟。破愁应赖酒，适兴可无诗。
草色迷蝴蝶，花枝泣子规。清和自佳候，倏忽到南陂。
微凉动修竹，晚色上楼迟。待月清吟处，看山露坐时。
鸟轻飘紫毳，虫细吐清丝。尊酒聊乘兴，还期续短诗。
明月照尊酒，凉风拂树头。醉馀山简兴，吟破杜陵愁。
警柝通宵急，疏星带水浮。林塘危坐久，景物似新秋。
寒屋风灯乱，秋江夜雨鸣。浮云怜去住，尊酒叙平生。
魏阙衣冠会，钧天礼乐成。甘棠歌更发，召伯重南行。
騑騑向晓行，迤逦上延平。水浅浮沙白，山高落月明。
鸟飞连树影，钟递隔溪声。秋暑消初尽，新凉入幕清。
南平山月白，仙桂已成丹。云到中秋净，溪当午夜寒。
飞飞乌绕树，齿齿石依滩。极目烟波迥，乡关入望难。
登登山北路，面面对斜阳。云宿溪松暗，风吹晚稻香。
空山无酒馆，古驿有茶洋。小憩思民隐，惊秋鬓欲霜。
双旌出海东，烟浪有无中。尊酒船头月，诗篇笔底风。
溪深通地脉，峰巧夺天工。千里游从久，应知客况同。
庭中双松树，柯叶何青青。岁晚岩居子，相期来斸苓。
苍莽昼难分，崎嵚自昔闻。岩居低附谷，磴道直披云。
马踏经寒雪，雅翻未夕曛。西夷通蜀路，因诧长卿文。
华岳连冯翊，黄图别附庸。长风开万壑，落日隐三峰。
野望浮埃合，乡心远树重。幽求今未得，犹自抗尘容。
理棹出山阿，回舟溯渌波。广烟交远树，飞嶂隐悬萝。
地域经秦少，江流入楚多。青楼临广道，已听大堤歌。
度量本知识，器局先文艺。款笑息群嗔，泠汲止馀沸。
优游别墅棋，閒逸东山妓。时方竞名达，出处有馀地。
翩翩晋徵士，夙志山与泽。心远趣自高，松菊亦何物。
斗酒不身致，况此名利役。冥鸿在万里，岂为督邮迫。
白鹤青松下，岩栖未定居。琴弹梅渚曲，扇作蕺山书。
巾屦游秦徼，风烟过楚墟。看君西笑日，乘兴复何如。
寄语天涯客，轻寒底用愁。春风来不远，只在屋东头。
竹外山为嶂，高空月到门。自怜新客子，谁识旧王孙。
云去龙离洞，风来虎在原。禅栖幽寂好，閒与老僧论。
柳疏秋色澹，委巷解怜愚。把臂云同懒，忘形鹤共迂。
幽期还就菊，默坐且依梧。晚饭泉初熟，清香满石盂。
双螺浸湖水，万古镇龙宫。小大名形异，东西奠位同。
尝闻出光怪，于此验凶丰。欲往叹无翼，凭谁学御风。
道出丹阳郭，相逢石曼卿。三丧忧亦重，满载弃何轻。
不独赒人急，先能契父情。从兹郭元振，跬步待徐行。
耿耿绨袍赠，频经洒泪深。相看万里别，独抱古人心。
岐路俄星散，高才竟陆沉。辞官真得计，怡老乏黄金。
家僮空应客，寂寞子云亭。山笥閒三赋，云窗老一经。
剑将何日试，琴岂众人听。高咏思君曲，江峰万叠青。
绕阑花似雪，枝上立珍禽。入手炎光散，清风动竹林。
盛满心知足，归休志已伸。乐天陪九老，莱子慰双亲。
风月开三径，山林见几人。西江有棠树，千载忆斯民。
旬日江村外，香醪困死人。眼随他是甚，心与我何亲。
骂有官人口，闲多处士身。交交黄鸟乱，无赖十分春。
池亭踏露入，冉冉闻幽香。方塘水如镜，照见芙蓉妆。
门外炎光炽，墙西一径开。残阳馀古瓦，凉吹发高槐。
鸟与人俱乐，诗随景自来。无因堪破寂，童子进冰梅。
残睡夜将晨，分明见故人。剧知情是妄，翻说梦成真。
日月容颜老，池台笑语新。三年消息断，江汉尚风尘。
窗外芭蕉雨，檐前蟋蟀声。如将不平意，相诉到天明。
把酒城南道，离怀去住同。鸟啼红树里，人出翠微中。
山雨添秋色，溪云度晚风。倚楼相忆处，明月各西东。
敬亭南野阔，家世旧云林。三亩水边宅，半生灯下心。
閒依渭叟钓，醉与楚狂吟。门外无车马，年年草自深。
久别怜双璧，舟中数梦之。不图逢故友，亲说见吾儿。
对客能秪揖，延茶请诵诗。寥寥千里外，足慰一春思。
舟发秦淮暮，西风正面来。朝从大江溯，风转两帆开。
白鸟晴逾洁，黄芦冷未摧。潮平行正稳，几度见烽台。
眷言同意气，离合便相关。良夜不再得，游人难久闲。
疏灯寒共影，春酒细开颜。那得长相慰，云松异世间。
浪迹兼多病，相看独尔真。同消半载日，弥重一生身。
凉月舟前路，秋风别后人。所怀应自得，情忘莫沾巾。
荒斋草尽腓，薄冷暗微微。上卷新秋句，加身旧葛衣。
窗疏留堕叶，檐浅恋残晖。来往殊相绝，都忘举似机。
落叶积深巷，闭门无客敲。闲云过石面，争雀堕篱坳。
障眼书难废，看心日易抛。青青数竿竹，应不厌穷交。
晓发凌苍苔，徘徊谷中步。松门磬已微，空翠惊相顾。
涧声杂幽禽，岩花落深树。孤怀当何如，复此春向暮。
了不异真树，枝枝生自空。下檐云转影，摇壁野过风。
淡极如烟外，欹多似水中。闲人古来少，心喻幸君同。
平野千林雨，衰年七尺藤。独冲青嶂暑，来访白头僧。
蔓草荒禅榻，虚堂耿佛灯。勿嫌山馆寂，长啸对孙登。
狭室下帘暖，小窗爱月幽。沈香黏大白，诙语跃平头。
花鸟谈吴事，山川叙蜀游。霜光犹可醉，道去即宜浮。
诣华情空切，相过意已深。那知百年里，又此一沾襟。
儿女方粗了，存亡忽见寻。吾生何日定，对酒若为心。
不见平田子，匆匆已二年。再聆绝交论，应笑养生篇。
晴日园花细，春风榭柳悬。不知游乐处，谁是竹林贤。
多君省春野，逢我遇仙宫。共宿临川寺，徘徊及夜中。
弦歌兴汉邑，恭俭即邠风。更听忧时论，何惭底柱功。
不到幽人舍，匆匆又五年。槛花交砌密，园果出墙悬。
夹路皆清荫，当阶过碧泉。微风沾客坐，吟望兴翛然。
羡君天下士，犹恋碧山游。盛世须英物，明珠肯暗投。
秋风桑柘里，晴日凤凰楼。语及箕裘事，生儿已食牛。
汝向名园去，佳游兴若何。柳溪须对月，花坞且停歌。
不寐杯空泻，微吟思转多。老来心数仄，徙倚立庭柯。
客滞燕台久，春深始到家。异乡惊见汝，归思渺无涯。
但酌弘农酒，休言杜曲花。我来应首夏，知剩几枝斜。
扫地坐芳草，阑斑如锦茵。况有青莲幕，偏宜乌角巾。
经纶辞壮志，萋斐得间身。不作酕醄饮，桃花亦笑人。
山雨幸初霁，微风犹峭寒。峰高常带雪，湍杀不成澜。
野鹿含芝过，山鸡隔竹看。碧桃多半落，若可奈春残。
拂雾寻山寺，篮舆上转轻。晓云生石细，旭日映岩明。
梵磬遥空出，天花夹路迎。何须似摩诘，方是学无生。
丰城有宝剑，弃置归泥沙。神物纵淹郁，锋芒讵生瑕。
精气射牛斗，谁能辨莫邪。雷张去已远，终恐沈光华。
揽镜晓风清，双蛾岂画成。簪花初欲罢，柳外正莺声。
君行当象郡，投宿尽蛮家。椰暗黎村叶，梅寒庾岭花。
神符宵厌蛊，人面昼防蛇。若到南中日，先寻勾漏砂。
相逢当夏首，相别忽秋残。逆旅淹留久，空囊去住难。
芦飞鸿外白，枫落马头丹。已乏绨袍赠，霜风今又寒。
逢君邂逅日，山里律僧家。名士归平叔，徵君识若耶。
窗萝悬似带，岩桂郁将花。净土宁劳约，恒河一聚沙。
久矣吾衰矣，胡然汝惠然。停云能命驾，棹雪不回船。
作客逢秋半，登台喜月圆。东山已高枕，努力有阿玄。
谱牒通华胄，衣冠盛本支。因歌行苇句，来赴竹林期。
汝自宗能亢，人言叔是痴。千秋儿辈在，迟汝奏埙篪。
班马款江渚，日夕群山苍。对酒不能御，非念川途长。
朔南自一统，鸿燕不同翔。别长会日短，载歌燕燕章。
来迎者羽士，言共访仙踪。峡隐真人骨，峰窥玉女容。
神林龙骑入，天路凤旗重。更见磨厓石，千秋纪汉封。
鹑火气初交，萍踪次远郊。旱乾舟楫滞，推挽仆夫劳。
日暖沙鸥浴，崖高水燕巢。喜看原上麦，葱蔚入烟霄。
幽翠历冬新，娟娟似有神。孤根寒渍雪，微蕊静含春。
淮曲衣冠会，萍踪棣萼亲。淡中清兴足，弦管厌嚣纷。
矫劲神偏古，孤高韵自清。终令众恶草，不敢傍根生。
茑萝萦高枝，终抱高枝朽。烈士托穷交，穷交称耐久。
傍石蒲草瘦，傍湖蒲草肥。因依各已定，不愿更相移。
伊周不治经，董贾不言文。宏谟塞宇宙，高论追典坟。
如何末代士，操觚动成群。但要言辞好，不顾心志分。
至道岂难行，彝伦人共闻。勉哉不远复，恭默事天君。
操行一不慎，坐取终身忧。发言一不思，或为万世羞。
过小莫吝改，进德勿厌脩。谁能百无为，自致孔与周。
铜羽溯秋风，金镂夜帐空。舞鸾君讵见，调凤妾犹工。
泪竹愁难灭，采菱歌易穷。翻怜秦帝宠，骊下许相同。
疑陵那可望，催泪复催妍。飞花销脸靥，拜月笑眉钿。
衔令死犹爱，缄情生自怜。无因凭李少，为幻入君前。
春风澹微雨，了了见前川。背水千家闭，连山百雉悬。
莺啼江上树，人散渡头烟。此日乘流者，羁思殊未捐。
清溪幽隐处，白首性情闲。鹤起开松径，风归闭竹关。
道书堆几上，耕耒挂床间。坐悟忘言理，令人不解还。
石劣不受凿，水归时碍行。却令无竞性，翻作不平鸣。
逆折声犹壮，崩腾色自明。我行殊昧险，于此独婴情。
午暑不可耐，那能须夕凉。空思片雨集，怕见双星翔。
觞罢日将阁，客归河未梁。问何慵乞巧，儿女笑牵裳。
石磴穿云上，悬崖自此升。谁言风可御，须信气堪乘。
故院知何处，他山度岁华。空门无去住，有佛即为家。
曲洞不设扉，烟霞几度锁。白日万籁沉，空林坠残果。
枫色红难已，黄从翠处分。偶然乱叶下，风雨似同闻。
谷鸟临寒路，篱花开远云。逢幽无一语，心眼自氤氲。
问讯君来日，严亲近若何。想应头戴雪，犹是足奔波。
迹履公门少，心悬子女多。相思未相见，徒自泪成河。
才说兄归去，相看不忍违。鹡鸰知急难，鸿雁易纷飞。
故国云山远，他乡骨肉稀。枯肠禁似割，惆怅泪沾衣。
坐久灯花落，谯楼鼓屡更。纵寻风雨约，未尽弟兄情。
归路明朝近，乡愁此夜生。叮咛过彭泽，断雁不须听。
帝阙青天北，家乡碧海南。浮生吾碌碌，知己鬓毵毵。
旧日舟行半，新秋月过三。愁怀千万种，默默向谁谈。
昨夜西风急，庭前损桂枝。伤心怜尔父，抱恨惜吾儿。
生死长年刖，音容没齿思。轮回真是否，犹望采还时。
九岁生来异，丰姿表众儿。书香期有种，天道竟无知。
老泪伤今日，深恩负昔时。泉台答慈母，蚤晚好相依。
故国捧除书，相亲复相送。云水浩无边，孤月随飞梦。
汝去越岭高，我卧桐山老。两地重相思，碧波动芳草。
所趋固异时，襟怀颇同调。脱略辞垢氛，庐峰择高妙。
社散机已忘，谈空且流眺。轻风吹浮云，误越虎溪徼。
顾兹空翠间，抚掌同一笑。讵识千载馀，画图有遗照。
夕景澹馀晖，一棹弄溪曲。欣兹四五人，岁久情愈笃。
天寒露气重，江静波光绿。绿酒间新诗，舍此更何欲。
冬去春复来，乾坤有常运。达人体自然，百年付良酝。
静夜江有声，微云月生晕。相逢且尽欢，得丧何须问。
鸱夷本高智，所志在五湖。遗迹已千载，出处真吾徒。
俯视沧波渺，仰看明月孤。散发弄扁舟，何论越与吴。
一径深且纡，森森覆松栝。清风池上来，幽思与之发。
逸响谐素琴，凉阴散缃帙。弘景或可邀，高怀共清豁。
闻作凤池客，拜官殊少年。看花帝城月，珥笔御炉烟。
道谊襟期在，文心锦绣传。思君望北斗，杳杳紫微天。
缥缈危桥外，遥遥四望通。去帆春色里，归鸟暮烟中。
恋景迟孤客，扶筇老一翁。村坳见林火，掩映夕霞红。
托宿依山寺，开帘薄雾封。山声摇海月，客梦入秋钟。
泉落赴幽谷，鹤归巢古松。缅然二三子，遥隔数青峰。
别来流火候，掩室避閒忙。一望松门寺，孤怀水国乡。
佛灯幽夜雨，僧梵静宵堂。此境空劳念，安心未有方。
殷勤不尽意，惭愧转多情。密语本难了，常心无住生。
秋烟一片远，晓露隔帘清。草本想陪侍，寰中开化城。
寻师在秋半，忽忽到馀冬。一别榄溪曲，相思荔水踪。
荒村围杂树，净室隐深松。犹忆过谈处，微言咒钵龙。
秋雨沿溪路，新晴记此时。稻花香缥缈，磴草绿逶迤。
茗椀山光入，藜床石翠支。雷峰频极目，幽梦久相期。
一锡匡庐去，名山今始登。深秋匹马岭，古寺大牛僧。
云际聆空梵，湖干礼塔灯。参师惟此路，末法尔称能。
一钵沿门日，长途冬复残。修行知独苦，乞食遇人难。
世路黄金贵，风尘白眼看。请师驻芒屦，姑了此心安。
雨气隔钟声，希微度夜城。远听归寂寞，馀韵益分明。
漠漠秋空迥，凄凄商籁生。因思人定后，萧寺一灯清。
寂寂舞帘前，悠悠去远天。不妨团扇在，楼外听吟蝉。
烟如护架纱，风作并州剪。一夜尽装成，是谁香泪染。
本自缘殊色，蒙恩入上阳。君王不相见，绿发已侵霜。
汝系燕台狱，争传市虎新。一身投远戍，万里作流人。
岭庙期鸦鬼，村徭问雁程。图书抛旧宅，冠盖失芳邻。
雪忆三河夜，花经百粤春。遥将荒徼信，还慰故园亲。
残照皋亭夕，秋风旅雁飞。琵琶千载恨，泪满逐臣衣。
木落汉宫秋，寒虫苦悲咽。君看草色丹，犹染淮阴血。
易水长虹白，将军首入秦。荆轲无剑术，不是报仇人。
梦断清宵月，愁深长乐宫。无劳怨团扇，渐冷是秋风。
我行西入秦，驱车雒阳陌。相逢故乡亲，况是东归客。
天与锦绣心，岂无锦绣口。既有锦绣口，岂无锦绣手。
信手摘星辰，开襟见珠斗。重登白玉堂，经纬罗户牖。
上天抉云汉，五色天章就。愿开广大胸，点缀周官后。
以我穷途泪，沾君远客衣。霜清残叶下，风急断蓬飞。
朋侣分携尽，江湖生事违。空怜卧岩壑，重此掩荆扉。
念尔携妻子，图书共一船。此行将万里，为别动经年。
春草迷江渚，秋风落瘴烟。故人崔李在，相望碧鸡前。
远树超寒烟，孤松立清露。兹夜同幽人，蹋月如秋暮。
犬声出深林，柳阴暗渔路。爽气生薄凉，水明散余雾。
于怀乃旷然，会心若有悟。山城疏漏沉，野寺微钟度。
非我频相过，知君日日闲。家贫能爱客，官冷好游山。
待月时同出，看梅昨共还。斜阳照深巷，又见竹门关。
曲曲东湖水，何能计里长。沙明兼淡月，船重积严霜。
冒晓人佣起，冲寒雁欲翔。梅花飞尽日，犹不到家乡。
去去朝元使，先年汉署郎。遥将华封祝，再惹御炉香。
近侍陈鸿宝，仙人捧御床。试看旧朋辈，多在弭貂行。
一阳明日近，十月此宵残。雨意辜梅信，风声戛竹竿。
坐长灯坠焰，吟苦砚生寒。祇恐穷年迫，忧心集百端。
作客近清明，一杯谁省墓。何如春草生，得上坟前路。
悔却与欢期，空房香烬时。那能如宝鸭，冷暖腹中知。
典尽衣难赎，邻家夜捣砧。那堪风露冷，儿女说秋深。
昔年郁夫子，著易丹霞山。斯道久榛莽，何人同往还。
千秋真绝学，一脉共相关。付托兹焉重，流传莫等閒。
逐逐红尘里，驱驰尚未休。平生席不煖，辛苦为谁求。
对影时相问，沉吟自莫酬。君今归去好，何以代予筹。
论事时相忤，平情反共怜。故人犹有几，须发各皤然。
为客常千里，离家动十年。匆匆垂老别，那禁泪如泉。
孟夏苦炎热，闭门犹不禁。长途三伏暑，孤店五更心。
往昔自行役，今为君一吟。想应冰雪操，固别有幽襟。
平生相识友，夫子实吾师。救过言忘切，深惭负所期。
云山从此达，尊酒会何时。采采江蓠赠，离忧总在兹。
大阮疏狂甚，阿咸固自贤。蹉跎俱五十，闻道在何年。
且喜诸孙长，堪将世业传。东溪旧庐在，乔木郁苍然。
经史吾家学，临池汝擅奇。不缘争道悟，自得画前师。
下笔若斧劈，疾书如电驰。纵横任神理，千古白猿知。
东官昔为客，经岁主予家。对酒谈中夜，看山到日斜。
今秋游岱岳，极浦泛仙槎。芳草王孙路，休兴故国嗟。
桃叶堕三湘，风吹作酒香。怀中双玉笛，把赠一王郎。
不必誇鹦鹉，唯须典鹔鹴。众嫌文士薄，吾爱酒人狂。
遂雁回天柱，登楼快武昌。稍闻鱼价贱，莫使铗歌长。
莫怨君恩薄，天王自圣明。官卑犹食禄，地远尚全生。
所愿秉完节，无为负令名。临岐更携手，商略只躬耕。
野色层城迥，湖光曲槛通。坐闻清乐奏，偏喜故人同。
乍雨添荷绿，飞霞入酒红。幽怀殊未已，归倚月明中。
火云方峍屼，清赏到林塘。兴洽原同调，花明亦故乡。
轻阴移野席，远曲度霓裳。莫厌归来夕，银蟾已吐光。
悟得浮生理，翛然懒是真。移松延宿鹤，减饭及修鳞。
父子长相别，诗书不救贫。殊方喜安稳，消息近来频。
小郡秋江上，新恩别驾中。封圻兼岭海，襟带尽西东。
驱马朔风疾，佩刀寒色雄。长途日未暮，邦国急论功。
闻君有家庆，客舍共为娱。正待横腰绶，新看入掌珠。
好音传过雁，小妇唱将雏。兰玉阶庭事，倾樽到老夫。
一代孤忠在，千秋大雅存。诗才推正始，相业忆开元。
曝日陈金鉴，蒙尘想剑门。更吟羽扇赋，摇夺不堪论。
隔浦望仙瀛，开林接凤城。云藏珠玉字，风引佩环声。
把酒思文友，临池想墨卿。盈盈一水隔，谁见有逢迎。
之子耽游侠，江湖得趣深。孤琴江上月，一剑客边心。
故国楚云外，归舟吴水浔。举杯不忍别，聊赋短长吟。
芝兰生深林，无人常自芳。君子处阶前，明德惟馨香。
游鱼创罝罗，好鸟名鸳鸯。微风动林岸，此心共回翔。
忆昔从诸彦，真同弟与兄。每耽文事乐，时泛酒船行。
岁月蹉跎意，湖山感慨情。今朝重把袂，应笑二毛生。
扁舟出横塘，直度彩云桥。治平忽在眼，双松见高标。
开筵照湖水，放歌凌紫霄。诸贤各有适，局戏争卢枭。
扬帆指归路，断鸟暮天遥。倚篷有馀兴，明月不待招。
烟水渺无际，芳洲多茂林。犹馀访旧兴，不减济川心。
使君多逸兴，暇日共幽攀。遥指招堤境，因过处士山。
湖平鸥鹭渚，僧候定圆关。绝顶生玄思，翛翛醉醒颜。
绮闼散朝暾，芳原没晓痕。越天青不断，溟海势相吞。
经济看遗迹，栖迟且素餐。凭高时遣兴，聊尔解空尊。
名苑三城著，君家质更清。回廊依绿树，曲洞际芳汀。
石发侵衣袂，山颜敞画屏。徘徊不忍去，呼酒入深更。
秋日气候佳，水木俱澄鲜。长天开远曙，高树吟哀蝉。
半岭度落日，云收众峰偏。天时触情端，一形乃万缠。
椿鹄难久恃，况此尘中年。悠悠感微躬，终与徂化迁。
野寺始独到，新晴欣夏凉。芳飚青丛丛，竹阴覆房廊。
寒棕剪高翠，过雨桐花香。川梁通焕景，林殿疏夕阳。
耳目蹔清暇，都将尘垢忘。何时来永栖，放迹无何乡。
暑雨池上歇，衍漾菰蒲清。凉阴满庭户，新云依树生。
天风泠然来，飘飘欣体轻。始悟幽事惬，弥令兹意平。
秋斋人罕至，落叶没行屦。旅宿将就途，怀抱不可语。
偶有山中酒，而无池上侣。迟子一来过，钩帘对疏雨。
境缘心妄起，心悟境自忘。三老同一笑，物我两茫茫。
月照清溪水，风散白莲香。无端一笑已，千古笑何长。
我昔楚江上，钓船时往还。长歌送落日，濯足对青山。
鱼游春草里，鸟去白云间。此意孰能解，忘言心自闲。
翠羽画殊绝，窥鱼秋水深。忽来知险意，静立见机心。
沙白霜初落，溪寒日易阴。何当随啄木，除蠹向高林。
良夜维舟次，题诗最忆君。微钟花外度，清笛月中闻。
灯报庭闱喜，杯从故旧分。西城驻马日，还与入山云。
春雨昼连夕，闲愁鬓欲苍。莺声在官柳，草色映书床。
每念庭闱远，仍怜简帙荒。却思摩诘室，清坐只焚香。
吾如淮阴祠，清槐荫朱户。当时长乐宫，千载有馀怒。
五年战龙虎，结束在肉俎。旁力赴功名，功成良自苦。
竹素有逢迎，丹丘即百城。花催狂客醉，酒映使君清。
屏烛光云母，盘餐迸水精。听歌宛孺子，吾亦濯尘缨。
北邙多旧墓，苔石侵枯骨。借问葬者谁，云是李与霍。
英名迈千古，此际何汨没。一日掩泉扃，万事从此歇。
人生天地间，百岁犹仓卒。谁能脱于斯，多谋信为拙。
幽人爱青山，结屋空林里。夜深梦白云，明月在溪水。
黄陵日已昏，萧瑟凉飙起。残雨挂空江，溟蒙若千里。
暝色夕鸟前，寒声暮猿里。应知叶上秋，尽入湘潭水。
解缆探奇胜，寻真觅旧踪。水帘晴霰落，丹灶暝云笼。
鸾鹤无方跨，蓬壶有路通。一声长啸罢，身在洞天中。
盛代褒忠典，贤侯义烈彰。至今传昔岭，如古奋沙场。
俎豆春秋茂，旂常姓字光。浣花祠庙在，幽韵起松篁。
山光杂空翠，云影澹晴晖。古渡舟谁系，虚斋人未归。
石苔秋雨积，野树晚风微。便欲抛尘事，垂纶柳外矶。
鼓枻过沧浪，看君正钓璜。参差分老少，一半共行藏。
古意含灵寿，春风满豫章。请歌新乐府，惟采旧芝房。
秦皇煽虐燄，烈烈燔九州。平原旷如赭，鸿鹄安所投。
所以避世士，慨想乘桴浮。楼船载侲子，去作汗漫游。
何必蓬莱山，远人即瀛洲。虎视徒逐逐，竟死于沙丘。
心自寒灰者，身犹火宅栖。龙眠归钵底，虎负过溪西。
旧雨禅林在，新松梵宇齐。长风递仙呗，出世入岩溪。
懒似三眠柳，娇痴吝转腰。偶移蹊径步，聊赴野云招。
卉服染山翠，茶烟抹水消。个中多药石，休觅鹿门遥。
整屦欲有往，故人忽西来。盎然阳春怀，共向东风开。
山路少人行，凭谁一问津。迷途应已远，返复枉伤神。
华轩照白发，使节来清霄。行人勿畏避，丈夫戒矜骄。
衢路宽逾坦，尘沙净不飘。高怀乐清景，于以永今朝。
石田已种玉，吾将采琼瑶。琼瑶遗所思，所思不可招。
梧桐生高冈，亭亭凌紫霄。鸣凤丹山来，依此百年乔。
良材中琴瑟，和声合箫韶。我非汉中郎，讵识爨下焦。
寂寞当春立，故人应更违。百花谁唤醒，一鸟自高飞。
月傍灵泉迥，诗传楚客稀。东风如解惜，连夜款吾扉。
看山如看画，听水如听琴。水流碧溪转，山高白云深。
俯仰天地间，万物本无心。松风飒然来，为我涤烦襟。
四更城上望，满野是新霜。衣薄弓刀冷，那能不忆乡。
穷源自嶓冢，流作汉江清。食货通湘艑，方言杂楚声。
林芳寒未改，沙净晚偏明。便拟淮南卧，前汀多芷蘅。
下田既宜稌，高田亦宜稷。种蔬须土疏，种蓣须土湿。
寒多不实秀，暑多有螟螣。去草不厌频，耘禾不厌密。
物理既可玩，化机还默识。即是参赞功，毋为轻稼穑。
童仆自相语，洞居颇不恶。人力免结构，天巧谢雕凿。
清泉傍厨下，翠雾还成幕。我辈日嬉偃，主人自愉乐。
虽无棨戟荣，且远尘嚣聒。但恐霜雪凝，云深衣絮薄。
种园在东皋，草荒瓜蔓长。日落秋树凉，褰衣独还往。
时逢野老憩，自足田园赏。沿溪暝忘归，古寺烟钟响。
闻说齐纨巧，何如赵箑新。翩翻辞帝子，意气许纶巾。
摇落蒲觞月，惊挥塞上尘。枭卢只眼底，儋石未全贫。
桐叶随王命，丹书遣侍臣。出关迎紫气，飞盖起黄尘。
树拥丛台月，花馀邺水春。从来豪侠地，授简尚词人。
支公禅观处，密义许相酬。白黑虽殊致，玄无本一流。
经翻疏树下，茗宴曲池幽。为问浮生里，何人得此游。
师曾访道去，言至伏牛山。残雪经行苦，深林乞食艰。
心花晴自湛，身界老终閒。一衲云峰下，秋来独闭关。
野旷饶风色，江空阁使槎。一樽聊此会，万里共天涯。
局覆谁应伯，枭成各自誇。腐儒浑不解，袖手看君哗。
向晓从容话，俄惊生死分。牵衣频顾我，忍哭更呼君。
书剑亲孤榇，精灵结暝云。无言向僮仆，衰泪落纷纷。
契阔无终日，颠危实异乡。皇天生变故，白日照苍黄。
谊切幽冥隔，魂归山水长。病躯那值此，顾影独神伤。
王事驰驱久，间关岭表行。才猷当首让，冰檗共心盟。
似子堪人物，于今失俊英。临棺寄一恸，岂独友于情。
旌骑参差发，思君不得俱。应同残月影，只隔碧山呼。
杂树临溪口，停车向路隅。舟人催早涉，不识我心须。
妾意如幽兰，日远自馨香。郎心如明月，夜夜灭清光。
自君之出矣，肠中车轮转。欲向梦中寻，路长春梦短。
自君之出矣，弃妾渔阳西。不及野田雀，双飞还双栖。
妾心如朱丝，久在箱箧底。愿为锦瑟弦，无人解调理。
野菊多幽姿，含香待谁发。落英我欲餐，芳心无遽歇。
久客知吴语，高楼自楚歌。青山浮木面，白鸟没烟萝。
仙去苍梧远，云生天岳多。乡关眇何许，日暮洞庭波。
池浸芙蓉月，堂含松叶烟。搴衣坐白石，隔竹弄幽泉。
客子玄洲梦，佳人窈窕篇。相思隔云海，秋满木兰船。
衡门方昼掩，特枉法曹过。良晤寻鸡黍，秋风入薜萝。
名山思裹足，烟雨忆披蓑。不为沉冥久，逢君白石歌。
出处几人异，非缘薄省郎。交情异贫贱，世事有沧桑。
煮海窥盐策，题诗出射堂。流年堪自惜，何用叹浮湘。
秋风入高树，幽斋闻清音。误疑在溪壑，不知傍有琴。
我爱康子野，与世任浮沈。美哉恬澹质，涤我尘垢心。
迥野垂天末，长江接海流。雨余多牧笛，风急少行舟。
一鹗穿云去，双凫就渚浮。相怜无限思，空倚仲宣楼。
海上魏公子，风流忆汉貂。别来良契阔，时节竟萧条。
岁暮沧江远，天寒白鹤遥。艰难慎行处，吾欲老渔樵。
朱景带碧楼，新风吹罗幌。谁能怀春情，不发柔弦响。
碧山吾欲隐，双屐且随君。星斗岩前接，藤萝杖底分。
泉声浑作雨，岚气稍成云。愁对仙坛月，鸾箫午夜闻。
胜会开芳苑，春愁入远峰。壶觞连竹树，歌咏起鱼龙。
花落空林雨，风传别院钟。淹留公子爱，移席转从容。
行歌随步远，已到水云天。夜色千峰月，湖光万顷烟。
衔杯心跌宕，脱帽态蹁跹。醉眼迷归径，相看枕腹眠。
何必耽丘壑，居然鹿苑栖。片云双树顶，孤月上方西。
罢酒闻清梵，探诗见旧题。归依空品相，不省在招提。
隔夜忘醒醉，穷游别起端。绀林重驻马，宝阁几凭阑。
飞刹金银涌，回峰紫翠盘。皇都多钜丽，是处有奇观。
迟令扃竹户，灯火未禅栖。遥见客投寺，犹疑渔出溪。
别因日已久，语尽日应西。怪尔归偏促，行舟欲曙鸡。
扰扰百年内，相逢能几回。折麻空有意，抱病强登台。
苕水太湖接，故人今雨来。因风问东老，何日共深杯。
百年孙燧节，一决守仁功。箕尾归天上，麒麟入画中。
暗苔诗壁古，大树驿亭空。无限胸中气，时危哭向风。
四方纲纪日，夫子耀龙光。小试关民社，高才失庙廊。
风严松力劲，草盛豆苗荒。耿耿循良传，千秋数赵张。
驰驱空病骨，偃仰负清朝。独采山中药，期寻海上桥。
怀贤归水镜，忧国望星杓。千里闻金奏，泠泠胜九韶。
秋深愁似海，拨闷到仙家。蓬岛分春色，平章赏物华。
澄波游画艇，疏竹映名花。触处皆胜景，徘徊日已斜。
百里经年别，心知相见疏。秋高天气爽，风细夜凉初。
展席壶觞满，论交意气孚。愿言介繁祉，晚节共欢娱。
并是仙舟下，因成金谷游。亭开一水曲，山隐百花幽。
繁圃春常驻，晴尊雨更留。那知龙卧意，犹绕凤池头。
见报长清访，恍疑天降之。已看张仲宝，又见陈伯孚。
十载人间遇，千山梦里途。清风今夜月，人意亦知乎。
已知话不尽，相见且心宽。世路风烟阔，尊前面目难。
缘应无俗结，梦尚未吹残。明月黄花节，东西各据鞍。
相逢郁水渡，万里独还时。睹面一无语，存心两自知。
人归村暗路，鹊绕月明枝。岂念栖迟意，云山不可期。
蜀葵生庭间，甚为人所惜。昨日始开花，今朝已岑寂。
耕凿吾逃世，文章谁荐贤。艰难添白发，留滞隔青天。
雨暖花迷蝶，溪清柳贯鲜。闽南米价贱，满拟放江船。
山客复何去，柴门故夜开。月寒醒鸟梦，松影误溪苔。
水上孤舟解，林端一磬来。知君非远别，相送亦徘徊。
南山春雨晴，西溪春水满。孤舟钓夕阳，沙明绿蒲短。
古寺来春夕，溶溶月满亭。忽闻歌白雪，独坐叹晨星。
蜡炬生花赤，沉烟作缕青。故人妨促席，肠断暮云停。
丹桂映秋风，江村九月中。思归缘穫稻，忧国愿为农。
霜薄蒹葭渚，秋高鸿雁风。齐眉如有馈，应不愧梁鸿。
自我谢繁郡，同君旋敝庐。草芳知岁改，花落见春馀。
江汉游来倦，云山病未除。门违长者辙，驿枉故人书。
旅迹从漂梗，微材类散樗。还邛未有赋，徒愧卧相如。
渔人生事足，日坐芦中矶。网得江鱼美，轻舟荡漾归。
修竹数十竿，桃花三两树。此地非兰亭，却有流觞处。
兹岩名可盘，其下有高士。曳杖时一登，坐看孤云起。
湖畔一浤泉，不溢亦不涸。盏底澄乌沙，清甘自可酌。
山形何磅礴，具此一卷小。芥子纳须弥，其义真可了。
香阁琼峰里，岚光夕易阴。鹤归松色暝，猿啸岭云深。
易子一心耳，观之者又谁。两心相觅处，憧憧日往来。
不如两置之，中思以无为。勿忘与勿助，此间有天机。
客舟何悠悠，来自天际头。水荇动微飙，旭日孤帆收。
云是樗里子，薄言与同游。维南有嘉木，好鸟时相求。
对此终日夕，聊以忘吾忧。未应小瀛月，虚系荡湖舟。
夜泊大通港，迢迢数驿程。江流山欲动，潮长月初生。
乱碛飞鸿影，虚檐警柝声。此时双阙下，儿女话灯明。
传报高轩过，开窗小设筵。寒林喧鸟雀，沙竹淡风烟。
野馆一樽酒，春江万里船。分携更相忆，惠我出郊篇。
捧檄留都去，江山总旧游。薇花今共省，竹叶暂分舟。
罢奕银缸浅，吟诗碧汉流。后来安德水，当是别离洲。
崇武堤边柳，维舟候驿亭。月高沙浪白，溜减石痕青。
独夜风前漏，行踪水上萍。满溪春涨发，篷底雨冥冥。
系缆临东郡，高楼俯碧浔。云天千里目，南北两都心。
胜槩兼河岳，淳风自古今。相逢故乡客，春日共登临。
秋来山雨过，顿觉生微凉。绮户蟾流彩，瑶空雁作行。
霜前岩菊紫，风外井梧黄。露冕抛纨扇，清樽引兴长。
旧识春卿馆，新成水上亭。高天秋汉迥，斜日暮云停。
池藻摇窗碧，江峰入户青。坐来尘虑净，朝市有岩扃。
清源欣复过，几泊卫河湄。倏尔西风作，频将北客吹。
水流多逆浪，驿树少宁枝。明日浮云尽，行行近玉墀。
自入晋阳道，关河秋欲过。树疏云影薄，月满夜光多。
声切邻家杵，寒侵客袂罗。西风南去雁，为落玉山阿。
记得曲江边，长安逸辔联。浮沈忽廿载，斑白共衰年。
秦晋官相近，荆吴思久悬。莫嫌云树隔，书问塞鸿便。
悬崖绿树阴，坐久昼萧森。旧路皆尘迹，閒云系野心。
泉声鸣别涧，鸟影落平林。欲汲龙潭水，攀罗上远岑。
南北此车马，江山几俊英。蓬壶百花屿，风月两关城。
波净流天色，沙飞作雨声。苍茫兵甲地，吊古有馀情。
凤毛蔚璀璨，秀出凫溪濆。五色迥然别，百鸟徒成群。
献岁茂时育，春和厉氛氲。蹠实起丹峤，排虚上青云。
八风协韶律，九苞焕人文。黄虞讵云远，今逢明圣君。
经时不相见，相见倍相怜。碌碌劳生事，星星在鬓边。
开尊连夜语，听雨恋朝眠。肯负平原饮，轻回访戴船。
镜台倚新妆，羞复画蛾黄。罗衣荡赩色，落花空故香。
登高望帝子，苍梧云正长。愿托双鲤鱼，锦字寄沅湘。
陇山当面起，陇水向西流。中含妾堕泪，几月到凉州。
月氐穹庐夜，秋风起暮笳。河星没雁塞，汉月涌龙沙。
露滴葡萄酒，天寒苜蓿花。从军莫浪谑，转战属轻车。
幽岑带烟光，远屿浮岚气。野水舟自回，山居少人至。
松声度潺湲，云水生迢递。对此欲忘言，谁能识兹意。
昨暮维轻舠，萧条近沙渚。蓬窗倚蒹葭，淅沥鸣秋雨。
晨兴喜光霁，万象争快睹。轻帆驾顺风，如鸟新插羽。
潮来海气腥，浪起雪花舞。行望铁瓮城，云边见楼橹。
扁舟溯长河，淡淡暝烟生。野水渺无际，凫雁泛春声。
须臾华月上，川光生夜明。摇摇泛星采，万顷玻璃平。
如坐玉壶中，毛发亦含清。旷景与心合，孰识此时情。
柳市裁春服，花郊费酒钱。家贫不事事，行乐自年年。
黄鸟催提榼，青衣佐刺船。未须投逆旅，芳草正堪眠。
相逢木兰棹，同过渚莲亭。散发新添白，看山不改青。
种花无旧业，视草有玄经。寂寞江湖上，常占处士星。
仓冈日云夕，极目正黄昏。乱噪鸦千点，微生月一痕。
回光翻石壁，返照入山村。眺望因思古，挥戈战广原。
开明耀永昼，返照冈之麓。羡君桑榆功，芳名入奏牍。
返照半入江，林樾带暝色。阳乌西岭奔，群动亦将息。
钟声隐翠微，渔火见昏黑。民力耕鉴馀，相忘乎帝力。
中夜不成寐，屋梁落月空。揽衣惊鼠散，看剑炙灯红。
吾道空山里，年华细雨中。故人有傲吏，相忆兴还同。
溪碧秋逾澈，枫丹日渐浓。方期频促膝，何意更分踪。
世态驱寒暖，君才定鼎钟。中原鞭弭日，谁肯谢从容。
合涧成沟水，黄山隔洞猿。行人秋作客，居者月同樽。
各抱难言恨，宁辞折简烦。岂予工怨别，雅道几能存。
秋风辞建业，落日到祁门。壮士夜光在，还家无泪痕。
山川天改色，鸡鹜世呼群。吾道岂终否，襟期托岭云。
廿载神交后，尺书长跪辰。涸鱼幸不死，闰月亦徒春。
碧柳深高馆，红云近侍臣。相过不能数，叔夜懒方真。
烟尘暗九关，王室势如燬。矫矫鲁诸生，擐甲守孤垒。
援绝力难支，身亡心不死。至今清水塘，时复悲风起。
白发人千里，朱门月半扉。燕山云去远，泽国雁来稀。
无夜不成梦，有书空道归。遥怜北风劲，寻便寄寒衣。
官高仍外省，地远更南荒。十月繁霜白，千山落叶黄。
虎应窥日没，鸟亦倦天长。夷落知迎候，单车见祝良。
惨淡江天里，何人识岁星。众嘲扬子拙，公爱屈原醒。
昨日传书札，殷勤问勒铭。平生无健思，多病况飘零。
斗酒别城闉，天风吹马群。落月度山箐，野人迎使君。
地远多暇日，楼高宜望云。知公解蛮语，终复作参军。
君家兰泽西，妾家兰泽东。兰泽多芳草，相去各春风。
君今行陇右，妾思在闺中。天寒绣袂薄，泪下玉屏空。
归心虽已切，未忍即离群。不觉三春暮，相将歧路分。
花间馀落日，竹外隐行云。却惜莺声好，明朝空独闻。
汉水带襄城，沧浪旧有名。分符来五马，如练照双旌。
济涉思为楫，听歌想濯缨。须令郡人说，堪比使君清。
浮云不可极，片片落秋阴。游子自千里，商声非一林。
早花湖县暖，晚雁碛庭深。杯酒须臾事，安知行路心。
别去不复问，孤云千里过。宁知芳草外，尚有夕阳多。
南国忧豺虎，西风驱鴐鹅。客心落日里，涕泪满山阿。
一棹归何晚，前村暮霭平。疏灯传远树，寒橛出孤城。
宿鸟楼还语，幽香静更清。苍茫烟水外，凉月送人行。
客路逢知己，飘零未可哀。冻云依树合，残月隔花来。
喜对高阳侣，惭非邺下才。观涛吾有赋，秉烛为君裁。
隐居还谷口，择胜向峰头。天近星堪摘，湖平地若浮。
云岚生几席，日月在帘钩。何日同登览，超然消我忧。
九畹消残雪，光风汎国香。美人不可见，春草遍沅湘。
凿铁开青壁，翻云泻素波。古今流不尽，造化意如何。
晚策天边倚，春帆地底过。禹功不可问，日暮独长歌。
沙头一樽酒，含悽强言笑。欲赋送君诗，情深不能道。
苍茫波上日，杳渺烟中棹。望眼与江流，悠悠接云峤。
结欢未云久，讵尽平生语。执手临路隅，离觞聊一举。
残钟草堂夕，落雁芦洲雨。相忆渺天涯，深悰若为处。
诗字五十六，字字若铿锵。欲窜难加点，微吹觉有芒。
品题推独步，计别仅三霜。只恐临歧客，开函喜欲狂。
登高能赋者，到处有新诗。草木留光宠，云峰发咏思。
护持山鬼力，指说野僧知。大贤难继作，吟玩但嗟咨。
首冬雪初霁，寒月扬素波。仰视参星临，皎皎浸长河。
款漏咽深更，兰膏影婆娑。暝坐谢烦嚣，素心敞寥廓。
大化浪形骸，寄寓能几何。愿言保真原，无令委尘莎。
陇树苍翠凝，堰水清且瀹。乌鹊巢南枝，牛羊下日落。
春怡花神交，道泰隐者作。所志高遐心，安用生怡乐。
偃蹇石上松，年龄顷而迈。霜老青铜颜，春茁翠羽盖。
巢鹤缔心盟，藤萝仰风介。去去赤红崖，朝堂梁栋?。
老生纵长谈，至理良不外。人谋寓经权，天机隐成败。
智者俯时艰，贤人期道泰。共持松柏操，雅与岁寒会。
春早远行迈，悠悠剑独携。山程过石岭，水渡问那西。
风景堪描画，烟花入品题。孤村读书处，古木有猿啼。
金陵多好景，一见便繁华。杨柳三春态，芙蓉四季花。
池涵云影布，楼得月轮斜。谁觉心中事，綦巾忆旧家。
乍识花源路，潇然世外居。玉坛秋雨冷，紫阁昼阴虚。
餐玉传奇诀，抄方检异书。却怜城市客，羁束未能疏。
憩马野田外，萋迷碧草原。鸡鸣岩下寺，犬吠洞中村。
远水遥空色，残阳过雨痕。野情云共逸，中岁向林园。
井上梧桐树，密叶何沈沈。伤心昨夜月，照见双栖禽。
闻上兰台疏，危言批颔鳞。官宁甘廓落，道岂混风尘。
量谪君恩重，还家客思新。江湖逾恋阙，伫待拜徵纶。
平林烟半昏，凉气荐山雨。试问春若何，流莺花外语。
花径呼童扫，柴扉为客开。忽惊仙犬吠，云外一车来。
朔风千里疾，画舸一帆轻。山带寒烟暮，江翻雪浪明。
沉吟怜独往，驰逐系微名。徙倚篷窗久，悠悠无限情。
主人看物候，往往寸心消。海燕将春色，年年一度遥。
穿花时自喜，带雨即同飘。为忆张文献，吟诗鹰隼调。
儤直常经此，为园亦在兹。隐偏金马籍，地即缙云司。
苑树常分色，宫莺或借枝。秪应兰省客，来往洽襟期。
讵意风尘里，还将一壑看。浮沉操案牍，懒慢著衣冠。
长啸应怀古，端忧更倚阑。耽奇吾亦尔，不是恋微官。
密竹千茎翠，幽花一径迷。闭门初散吏，倚树更分题。
赖是官曹简，能将物我齐。杜陵多遣兴，长钓浣花溪。
当代文章伯，裁诗画省中。风流今不见，丘壑得无同。
翰墨虚留壁，兰苕失旧丛。怜才惟郢客，洒泪此亭中。
往往山家语，多君善住山。券焚收责便，租散课耕閒。
入酿蒸苍耳，迎人使白鹇。不知江水上，那遣辙鱼还。
征妇语征夫，有身当徇国。君为塞下土，妾作山头石。
生怕柯亭路，扁舟况独行。见人防泪下，不敢问君名。
忽汝新参幕，仍吾旧剖符。事违同涕泪，身在各艰虞。
霜霰青阳晚，风尘白日孤。毋将岁寒意，宛转媚春芜。
国计轻犹昔，天威重至今。甲兵纷属口，冠盖失谋心。
非尔登津要，何人挽陆沈。故园耕钓稳，吾岂厌投簪。
璚阳高隐处，山色五湖中。路与烟涛隔，船从浦溆通。
剑横秋影碧，丹伏夜光红。安得谢人事，从游鹤背风。
艳色真琼树，丰肌倍玉环。红妆停夜月，翠黛压春山。
飞凤秦台下，游龙洛浦还。相思几攀折，遮莫鬓毛斑。
宸游几度过，容与棹郎歌。沧海浮员峤，瑶池长碧荷。
月从云汉上，秋入露寒多。青鸟西飞急，其如宴乐何。
洞里蕃釐观，江头十万家。春来歌玉树，不必问琼花。
忆别过梅暑，今看近麦秋。秪将诗遣兴，还藉酒浇愁。
气吐双龙剑，文成五凤楼。可同杨伯起，相对说予不。
悠悠驻双骑，翼翼抗前旌。云物媚清旦，山水映孤城。
平野楚烟碧，高峰松雪明。客愁浑欲失，巳入故乡程。
晨装去萍邑，夕驾憩长沙。湖江通两镇，井里带千家。
枫岸霜鸣叶，卢洲月映花。即看临桂水，还喜泛星槎。
路涉湖南境，人传宗主临。江山空伴侣，天地有知心。
浩思云相隔，羁怀水共深。东流如不碍，遥寄短长吟。
凤凰被五采，自顾何葳蕤。朝饮醴泉水，暮宿梧桐枝。
虞廷舞箫韶，周时或鸣岐。和声感至治，千秋一来仪。
孔圣实继作，盛德元匪衰。徉狂者谁氏，乃独歌已而。
子云不晓事，老厌居执戟。法言仿论语，太玄拟周易。
美新无乃佞，意谓伸蠖尺。投阁身致危，于道竟何益。
何如渊明翁，敝屣弃彭泽。浩歌归去来，南山耸秋碧。
白水奋炎祚，赤符应天休。云台二十四，烜赫皆封侯。
富春有故人，物色来羊裘。翩然不受爵，独钓沧江流。
元功布衣妇，所进多嘉猷。伊谁秉史笔，类与隐者侔。
揖逊称唐虞，征诛尚汤武。煌煌帝王德，简册传千古。
云胡巢与由，万乘弃如土。采薇首阳巅，夷齐独何苦。
周衰逮彊秦，并吞猛于虎。驱民赴兵戈，白首填草莽。
江都游未返，豺虎方斗萦。堂堂龙凤姿，举义扬旗旌。
擒充戳建德，铣举不日平。功高即帝位，贞观蜚英声。
惜乎晋阳谋，兼受突厥盟。婚风既相踵，敌马来纵横。
自有循良传，何人是寇恂。文中几易数，圣代贵劳均。
岂弟推长者，功名到古人。士民留辙轨，直欲叩天阍。
为种蟠桃树，千年一颗生。是谁来窃去，唯问董双成。
只说暂违去，如何竟不来。莫非多契合，从是久徘徊。
笑傲风前榻，歌停月下杯。却忧鲈正美，归兴又将催。
垂柳挂江头，朝朝上绮楼。折来无远使，游子在边州。
雨送参差泪，花飞历乱愁。蛾眉空怅望，翠叶易逢秋。
榆塞年年别，兰闺空复春。东风不相识，杨柳满河滨。
弄色黄金嫩，飘花白雪新。折来双泪落，遥寄玉关人。
越柳昔悲折，吴樽今喜开。扇遗灵月至，诗惠凤珠来。
黄鹄将心换，丹砂夺鬓回。相逢七年外，文酒各频催。
白马绾青丝，华鞭控锦羁。蹀躞黄金陌，照耀绿杨枝。
来自鄞江道，还过越溪水。相逢碧荷畔，共入花间语。
频年惬远游，岁晚独牵愁。底事故乡泪，偏当今夜流。
柔风将报柳，残烛更明楼。君醉且休别，同予送晓筹。
南徐一片石，千古柱中流。绕树开僧舍，缘空结梵楼。
疏灯明水底，落月挂潮头。向晚禅钟起，风吹到客舟。
关塞疲征马，泥沙困老龙。野昏边气合，月落戍楼空。
怅别三河道，谁论万里功。寒灯孤戍里，看取宝刀雄。
先生岂无慕，终岁卧丘樊。傍石结山屋，为园近水源。
春来时抱犊，月出自开门。再见三年后，嗒然忘所言。
林密青相戛，山空翠欲流。吹箫何处客，日暮未归舟。
懒性疏逢世，襟期但汝论。壮心频说剑，凉夜且开尊。
落木城头急，鸣虫竹下喧。所怜明发别，添烛续清言。
莲社飘零后，过逢转自欢。幽期犹及菊，心赏惬如兰。
短壁低残照，高城起暮寒。合离今日意，莫厌酒杯宽。
林亭閒寄傲，极目浩无边。山敛云藏树，江浮水接天。
征鸿归楚塞，斜日下襄川。留得山翁醉，清风几百年。
露湿一庭苔，鸦啼长门树。寂寞对孤萤，飞入昭阳去。
孤馆凉风发，长天白雁过。旅魂秋易断，乡思夜偏多。
野旷云连树，江寒月浸波。不知扬子宅，秋兴近如何。
送客出长安，离怀不可攀。才倾燕市酒，又向蜀江还。
鸟道寒云里，猿声积雨间。家林应有待，松菊绕南山。
旅馆秋风早，官城树色微。长天南雁尽，尊酒故人稀。
落叶鸣幽户，寒蝉噪夕晖。相思何处是，惆怅暮潮归。
遥入圭峰寺，长吟送远公。经翻蕉叶古，云散竺门空。
飞锡临天外，看山想洛中。不知禅寂地，松偃几枝东。
砺斧临溪石，寻山度岭云。林深芳树合，涧转野泉分。
细语听猿啸，狂歌散鹿群。不知城市里，何事日纷纷。
閒居无客到，寂莫掩衡茅。官懒终成癖，家贫易绝交。
柳残莺不语，松老鹤还巢。世事皆如此，何须赋解嘲。
势利不我惕，贫贱不我戚。委曲义理途，飘然若无迹。
问我今行藏，而我亦未识。偏舟倚江沙，浩歌秋月白。
克复劻勷日，勤劳亦守成。权阉播威福，悍后障聪明。
继世惟姑息，何时见治平。酿成藩镇乱，消沮愧王灵。
唐室懿僖日，真为板荡辰。普天多寇盗，继世总昏嚚。
已是垂亡地，犹堪杀谏臣。谁云天降罚，酿恶尽由人。
罪已消天变，仁民隐至情。厚伦施义粟，勤学购遗经。
节为山林重，功于宦寺轻。不惭称令主，恭俭更仁明。
章圣几贤主，咸中亦治时。爱民释逋系，听谏纳危辞。
重道颁经籍，忧蝗罢宴嬉。惜哉祥瑞事，白壁见瑕疵。
仁俭承先业，遐荒仰治平。膳因惜费减，物为爱民轻。
讲学忘炎暑，陈图列御屏。黎民怀惠泽，翼世痛昭陵。
让德终丧日，其如历数归。仁心放宫女，孝道协慈闱。
临政参今古，求言裨缺违。史书经统一，千载仰前徽。
何许端溪县，今惟碧玉林。挹香分地脉，瀹锦透波心。
合沓藤枝覆，逶迤竹径深。虽非远城市，宁异汉川阴。
蝉鸣秋雨里，山舍竹林园。政尔无来迹，非关久避喧。
坐看高士传，梦往故人门。生意唯萧索，心知自不言。
白发形归梦，青灯照隔年。远惟诸弟忆，贫幸老人怜。
四海孤飞鹤，东湖二顷田。谁能论心迹，出处事皆天。
秋至衣裳薄，思归未有涯。得如江巨孝，处处自将车。
一从蔷薇绿，经秋忆故庐。乡书夜来到，只是更愁予。
有弟天涯隔，无人消息稀。何时比鸿雁，一道向南飞。
蚤学屠龙技，三年望有成。朝来鉴海水，华发已先明。
得志有偶尔，居贫方晏然。君观纸上墨，一日是千年。
庾岭去犹赊，居黎半离华。山藏椰子树，溪落蒟苗花。
望月应千嶂，窥天自一涯。微官是何物，秋雨送征车。
夔子当年国，明妃此夕村。温泉通海窟，石壁镇江门。
野哭知谁氏，年饥守故原。啼乌声未歇，犹和断肠猿。
万壑拥空岑，孤峰下夕阴。马归松影没，人静月华深。
黄帝去已远，白云留至今。鸣琴幽涧底，独夜老龙吟。
海气日蒸天，居人亦自怜。深春千嶂雨，瘠土一刀田。
官税无高下，农时浃岁年。干戈今告罢，渐有几家烟。
太保禀刚峭，面色凌壁铁。所至如子元，网络甚张设。
赭衣忽被体，永谢孤卿列。道遇金齿公，后车亦齐辙。
伍子行师日，秦皇驻辇辰。英雄无处所，楼阁自天神。
白鸟晴沙远，云山锦树新。谁知千载后，凄恻吊斯人。
暮色偏无赖，羁栖旅思深。积薪虚岁月，多病欲山林。
冉冉凄瑶草，悠悠掩素琴。所怜松柏意，不受雪霜侵。
寒林芳卉歇，孤梦白云悬。竹色含霜苦，花阴浥露偏。
霞杯浮月下，吟笛落风前。谁问迷津者，幽居自岁年。
蹇劣仍负疴，分定无越想。柴门槿叶疏，卧看人来往。
江南寒信迟，十月气和朗。一夜好雨过，阶前菜甲长。
念我远行人，中心怅养养。盘餐有余滋，高驾何时枉。
帆月破空来，刺夜投寒匕。夜外更无情，流光仍萤尾。
坐久梦生苔，灯侧花如纸。窗隔寺中云，云接棺边寺。
烟奁徒锡存，小肆光将锁。帘幕渗春风，夜气涵腥朵。
天穹如土封，楼阁排棺椁。疯妪倚楼扉，兀自划磷火。
雨歇秋方静，扶携上塌船。共怜今夕好，不减昨宵圆。
绝潦浑无地，除山尽是天。清光溢心眦，倾赏愈丁年。
凉风生户牖，一径白云迷。草阁闻虫语，琪林见鸟栖。
长谣出紫府，缓步下丹梯。遥望严城上，参横河汉低。
过君读书处，破壁侵菰芦。不厌饥时麦，难挑旱后蔬。
沈沦诗更好，飞动意能无。莫以鹬冠聚，尤深鱼服虞。
时清宁任侠，宦薄且为儒。但使星文就，君王自按图。
聊沽燕市酒，送子向延安。南省名逾重，西人胆欲寒。
一鸣成斥马，百里暂栖鸾。但保丹心在，无嗟行路难。
独有金粟园，宜供金粟佛。瞥闻金粟香，掷去碍膺物。
谷口鸣猿急，波前落日微。溪流土不见，石聚树仍稀。
野饭留行客，山风净旅衣。田家投宿稳，犹及暮云归。
良友四方至，秋月此宵明。斗酒集虚馆，踟蹰无限情。
人意忧虞外，天心感兆间。孤灯寻短梦，一雨重前山。
坰野水将浸，江天云未还。斗州元命脉，丰俭正相关。
何期官舍里，见此紫芝房。种竹无伦次，栽花有秘方。
琴生惟取韵，右聚亦能香。试解仙人意，悠然思葆光。
妒花无可飞，晴不验斜晖。新水拓鱼界，乱烟层竹衣。
病多如醉少，情密觉逢稀。语及贫交外，难窥人意非。
正值花生日，园林雨意新。三春刚一半，二月恰中旬。
艳说知时好，欣看被泽匀。鸣鸠催昨夜，扑蝶记今晨。
不仅沾红杏，还应点绿蘋。翠芳当令节，郊外绝轻尘。
散步小桥东，云山四望通。扁舟何处泊，帆卷一溪风。
明月今宵满，清谈暑气消。鸥飞蒲叶战，鱼跃浪花摇。
传是将军令，重牢击柝频。暂时犹父子，今夜尽君臣。
待命听残漏，封书谢古人。离魂将有去，珍重莫迷津。
灵根渡海来，间关自天竺。荫此旃檀林，枝柯贞以肃。
日日荡其光，宁为造化育。回视梁唐春，荣枯成一宿。
百草皆有生，百草皆有欲。安得群物心，忘情若斯木。
造化愿人少，百草无停春。遇物辄生叹，终非葛天民。
胡为乡与土，颦笑厌我真。草草百年内，相逢几醉人。
何如玄洲子，金玉同灰尘。怡情在山水，天地爱其贫。
古巷扃萝雨，墙花隔路尘。闭门聊学圃，移竹待过人。
剪绿怀新果，留红惜去春。时艰轻聚散，相见莫辞频。
别子方三月，倏然成古人。谁知昔日诺，空结再生因。
侠骨终难副，诗情孤绝邻。穷交看欲尽，横泗独沾巾。
金尊开梵阁，皂盖俯芳洲。日落青山远，江寒白雪流。
楚云归浦晚，胡雁带边秋。为谢朱门客，将持宝剑游。
落落寻常路，遑遑二十年。许身吾老矣，干世尔徒然。
春日当垆酒，都城卖卜钱。有身堪自足，不必众人怜。
不复关时论，将因与世违。受金廉吏枉，疑璧众人非。
淮海孤舟别，匡山白首归。天寒江上雁，但恐尺书稀。
只在高霞外，无人识去踪。伴猿栖一室，放鹤下孤峰。
丹灶云中火，青天夜半钟。平生长往意，相望不相从。
曝背便暄暖，灰心任岁时。衰年聊对酒，至日一题诗。
洗药冰初薄，探梅雪半垂。转应贫与病，不厌老相随。
江水流何急，归心却似之。已伤为客久，转恨别君时。
断雁迷寒渚，吟猿挂冷枝。生涯兼物色，何处不堪悲。
去问巴江水，荆门更向西。挂帆秋叶落，上峡夜猿啼。
旧侣伤飘泊，新欢惜解携。湘潭憔悴地，已恐旅魂迷。
病懒因怜汝，深山且辟人。佛堂云共宿，僧语夜相亲。
就石分泉冷，和钟杵药匀。不知天眼里，何处着微尘。
五马夹朱轮，清川不动尘。问山庐岳近，领郡虎符新。
吏冗诗难废，民稀俗易淳。江花迎路发，十月待行春。
愁霖经两月，汎夜共扁舟。阴翳应销尽，清光今满不。
谁开尘匣影，独照酒船头。佳客方同眺，微云且莫流。
惊波翻潋滟，短棹击空明。凄断数声笛，沿洄无限情。
近人原皎皎，汎水更盈盈。此夕已如昼，明朝阴复晴。
惠姿蔼春风，雅度悬秋月。月白更风清，万里开银阙。
欢会长时好，别离难为情。吹箫明月下，流羽自凄声。
清江佳丽地，桃花映水肥。种桃时雨足，早得振皋归。
三友梅松竹，水石漱寒漪。岁晏盟如在，春风谓不迟。
送远翻清调，山高水更流。子期欣共席，黄醴满金瓯。
送客开春燕，怀人倚暮扉。英州新酒熟，为寄一千卮。
青萍悬虎穴，赤帜树龙门。居后杨宁耻，齐名杜转尊。
星枢摧轸翼，天柱折昆崙。白玉楼前侣，飞云限九阍。
杖钺平边塞，麾戈逐战场。风霆流武库，河斗烛文昌。
玉帐三韩外，铜标百粤傍。祗今吉甫颂，犹自播夷方。
黄山初谒帝，玄扈旧栖神。华夏悲司马，春秋痛获麟。
名犹标泰岱，魄已化星辰。寂寞东南事，文章孰后尘。
一榻中林畔，如椽大海头。丰碑腾六合，巨榜揭千秋。
妓狎东山卧，宾残北海游。琅琊双墓在，天意合吴钩。
汉阁空刘向，扬亭逝子云。中原谁步武，上界已修文。
马骨骊黄外，蛟珠鸭绿濆。异时传汲冢，一代有三坟。
王程不敢缓，四日下辰阳。古木将军庙，春波使者航。
城依山势险，江纳雨声长。莫上观澜阁，伤心在异乡。
今日行兹驿，如何是北溶。云涛千数里，烟树万馀重。
江黑留春棹，林虚动夜舂。驿官应被酒，出迓甚疏慵。
清时起威凤，乃在丹穴藏。羽毛纷五采，德辉周四荒。
负此仪世姿，竦身犹彷徨。天路不足儗，乃志在明王。
止必择梧阴，鸣必于朝阳。遂为虞周瑞，跻世以平康。
晦昧尘土间，有物遗琼琚。一朝还故吾，欣赏知焉如。
什袭不足珍，清光照乘车。佩之以远行，夷险非所虞。
会当勤拂拭，莫羡他家玙。谅为天下宝，永使时艰纾。
秋风何萧萧，游子叹远行。川途曷云极，去去凌南溟。
俯仰夙昔怀，岁月忽已征。炎方多瘴疠，胡为君久停。
相望不相即，各言崇令名。在远苟无亏，转见千秋情。
残雪犹在地，送君将奈何。客衫翻酒污，乡梦落梅多。
晓寺钟初定，寒林鸟始过。行行遇知己，按剑一长歌。
卜筑南屏寺，多因太守贤。榻移千竹润，书枕一床眠。
礼佛沉香火，看花细雨天。无缘陪胜侣，吟望独凄然。
赋质异根本，秉心同岁寒。翛然山林资，陋彼桃李颜。
雅操类三益，赏心齐二难。寄言端居者，冰雪宜相看。
片月移庭树，花阴客乍来。张灯娱永夕，促席罄深杯。
歌彻湘中曲，谈倾稷下才。留连?一醉，肯惜玉山颓。
宅相今谁是，名家复见君。同心看白水，送别上青云。
海树烟边合，江田鸟外分。阜阳歌酒夜，相对思纷纷。
屋上有青山，屋下有流水。宇宙正薰风，荷花香数里。
窗下看书人，应是濂溪子。安得往从之，静观无极理。
幽人隐者流，翛然不外慕。空江罢钓归，寂寞秋山暮。
开樽风满楼，吟诗月当户。回看声利场，劳劳正行路。
孤馆萍乡路，寥寥称客情。鸟声喧日午，山色荡春晴。
不饮愁偏积，无言意自生。西巡尚千里，极目瘴烟清。
会面悲分手，瓜期瞬息过。一宵增感慨，万事已蹉蛇。
极目悬秦望，长吟入楚歌。太微精曜在，长烛桂山萝。
逆境安身药，荣名贾祻媒。君恩深雨露，吾道有薹莱。
洗耳空明洞，披襟独秀台。桂枝深出地，何处不抡才。
观察承宣重，非才屡拜加。四年三易省，十梦九归家。
丹笔生心火，清霜点鬓华。休衙看明月，初上紫薇花。
一望穷千里，高登鳌顶峰。海门东际阔，山势北来重。
鸡犬蓬瀛近，烟霞梵刹逢。出云红日在，老眼更从容。
芳殿高桐入，青郊秀麦过。弥天逢释子，大地语山河。
花氏王城悟，鹏耆法辨多。一灯明石室，金界自为歌。
学问思辨者，於中莹且精。欲实据而有，要在笃於行。
虫鸣秋夜永，木落众山秋。客馆一窗月，故乡千里愁。
不才深自省，何术为身谋。慈母遥相忆，应添雪满头。
溪水绿生鳞，溪山雨后新。草藏眠渚鸟，花隐浣沙人。
意适忘舟远，情欢藉酒频。碧云莫将合，回首隔风尘。
万里三韩国，南风几日程。海平蛟室净，天近使星明。
玉帛通新好，梯航续旧盟。归时应不远，还与雁南征。
吴侯好事者，饮我漫泉亭。漫郎不复作，泉水空泠泠。
汲引资漱涤，尘心嗟顿惺。心惺觉超诣，渐与上禅并。
客飧金光草，千载游青冥。遗踪堪一访，披草入云汀。
群公爱黄发，携我入空明。拂座星流影，闻钟鸟禁声。
僧从虎穴出，天与石梯平。一浩荒千劫，吾将放此生。
井邑遭兵燹，移家近马湖。黄巾余党在，白发故人无。
亲老仍多病，田荒不及租。他乡今夜月，相对话穷途。
风巾飘不定，重上去时楼。苍鼠翻诗橐，青虫堕酒瓯。
苦吟还掉臂，扶醉欲平头。世道吾无补，何因用著愁。
病起能乘兴，淹留曲几凭。夜酣千日酒，春入九枝镫。
欢剧银缸溢，愁深羽檄徵。自怜老宾客，高会十年曾。
自君之出矣，不复偕嬿婉。思君如辘轳，日夜心中转。
先辈流风在，名园草树存。数家当落照，一水绕长源。
酒德人俱颂，诗才尔独尊。不知松石里，何处荐芳荪。
结侣款禅关，居然祇树间。天容开白社，人不愧青山。
流水心俱彻，孤云身与閒。何须求大药，即此驻红颜。
渐与风尘远，觉于萝薜亲。将从卖药客，欲作纬萧人。
草变寒云暮，兰开小岁春。北窗富国史，家计未清贫。
一别又三年，长怀按部贤。绣衣还阙下，黄发泣江边。
行李惟霜简，清风满画船。老夫前太史，彤管记遗编。
启关欲从之，子舟竟何所。剩有水盈盈，亦有叶湑湑。
谈笑昔时欢，徘徊此时楚。子兮如子何，与我周旋我。
一别或千古，如何不念之。此地一相失，徘徊空尔为。
扰扰行路人，肩摩各东西。当其一投分，谁能无相离。
辟如未相识，纷纷复谁思。底须似师冕，而必某在斯。
年来师友散，物序一伤怀。况复逢寒腊，栖迟在海涯。
同人过午食，与鹤立閒阶。料得从今去，生缘有石崖。
长江望不极，划然射双眸。风帆迅飞鸟，却逐东逝流。
落霞照寒影，爽气生清秋。羁怀三十日，何如此日游。
一见出世人，澹然忘物累。閒谈山水胜，真得烟霞趣。
萧然随去住，所至兴自寓。嗟我浊世姿，何由悟三昧。
衡阳转参毕，玉露将为霜。凉风起天末，肃肃吹衣裳。
欣此良宴会，蹲舞罗酒浆。感时怀隐忧，仰睇雪飞扬。
桂林一枝秀，晖晖清照人。勿使藤蔓之，可以干高旻。
大临驾六翮，遨游出风尘。太远不速归，归人念倚门。
火树排虚上，银花入暗开。一宵春色到，万户夜光来。
对月惊飘桂，临风拟落梅。莫辞归去晚，携得艳阳回。
寒井下梧桐，叶叶秋风绕。何处寄相思，月落灯残了。
泪界脸波红，梦怪巫山杳。记得别郎时，鸡唱千林晓。
行役日复日，奈何歧路长。春泥滑马足，芳草断人肠。
日落野烟合，花开村店香。吴姬似相识，招客酒垆傍。
百淬扬州水，秦王照胆铜。欢今心意变，不将持赠侬。
圣德包无外，天恩许遂初。颠危来道路，拜舞不阶除。
采药求身健，逃名愧术疏。还山书细读，食蕨敢言余。
陇树依村合，河流抱日明。望中春有泪，战后野无声。
天意终难问，群凶各借名。丧亡余习在，市井说谈兵。
画舫清波送，高林鸟哢闲。谁云薄冠盖，祇自恋云山。
绿酒欢词客，丹砂驻老颜。江天一万里，身与鹤飞还。
櫩榜松风字，崇祯御笔留。龙宾犹拱护，燕雀解啁啾。
内使开黄帕，遗民泣白头。图书满天府，零落更谁收。
天藻奎章阁，芸香处士庐。不妨南渡讳，为是大行书。
湖海龙蛇地，荆蛮战斗余。匹夫藏圣迹，草莽恸何如。
药饵扶馀病，江山负赏心。闭门怜独卧，枉驾遇知音。
泽国雁声早，吴门秋色深。稍须精力健，同上虎丘岑。
风流何必减，握手慰漂零。节序还看月，关河稍聚星。
林无中散酒，家但子云经。衡汉燕州夜，谁堪照独醒。
浔阳人已远，汴上客如何。以我陆沉久，思君蓬转多。
风烟不终夕，天地一悲歌。差慰穷愁色，清光满薜萝。
高秋一片月，客岁共长安。雨后金茎影，尊前白露寒。
风波惊别易，霄汉托交难。今夕芙蓉锷，分明枕上看。
笑杀南园老，秦淮醉几秋。归来无一语，酣剑看吾钩。
南海李德孚，已从白沙老。西江梁德刚，枉爱青山好。
德刚发长笑，青山莫吾恼。猿鹤尔勿惊，吾亦归来早。
河水深无极，河梁构石崇。映波疑坠月，倚岸讶垂虹。
华表东西出，兰舟上下通。屡经题柱客，谁论济川功。
甃古苔纹暗，亭虚柳色浓。送君携手处，征骑莫匆匆。
阮生叹广武，陶子咏荆轲。岂知达士怀，感慨更繁多。
饮酣匪甘放，身窭匪术疏。冥鸿游四海，所畏在虞罗。
高车与驷马，不如南山阿。时议徒纷纭，其如圭璋何。
浪游不得意，岂似罗浮好。君乎能相从，荷锄种朱草。
风枝翻夜鹊，露井响秋虫。安知灌园者，不与汉阴同。
瑶琴不复理，空馀山水情。弃置石床上，风来时一鸣。
风雨闭门坐，连床寒色深。乡心红树隔，客意绿蕉侵。
薄暮牛羊下，微晴鸟雀吟。一如山止聚，亭角眺苍林。
献疏黄金殿，英英志不回。迁官无愧色，治邑有馀才。
点易临溪阁，横琴坐石台。閒情幽赏绝，犹似在蓬莱。
西子芳游处，山椒尚有名。花留看镜色，云断舞衣情。
河在无星度，台空罢雨行。总言誇绝代，终是怆倾城。
丈室隐茅茨，清斋缮性时。教曾黄石许，心果白鸥知。
习睡憎便腹，谈诗畏解颐。悠然怀二子，风雅得吾师。
鸣磬海楼东，栖禅亦此中。伏牛千古事，驱马众人同。
过郢歌谁和，游齐瑟自工。所期飞锡去，从尔御泠风。
樱笋江南路，扁舟兴不孤。仪形吾岂敢，风韵子真无。
水月歌潼渚，风花坐练湖。乌头何足虑，老力更能扶。
去国已多恨，况乃宗将颓。大夫成自放，渔父谩相猜。
白雨沉沙没，清风激浪回。独怜馀诛草，空作楚骚裁。
三闾不可作，千古有馀悲。精灵向何处，宗国竟去之。
颓风仍逝水，落日自荒祠。不尽临湘意，含凄赋采蓠。
汉文称右士，太傅却遐迁。岂谓才蒙忌，终于志转怜。
蜚鸿魂自怆，神鬼席空前。惟有治安策，犹能千载传。
披策叩宸扉，瑰才近代稀。胡为湘水赋，空使壮心违。
论惜过秦是，人怜事汉非。观风访遗庙，怀古不胜欷。
冷官无一事，诗思日来添。幽鸟閒窥沼，游丝静挂檐。
煮茶然小鼎，看竹捲疏帘。无怪居连市，盘餐味可兼。
门深无俗轨，春晚绿阴添。竹色侵衣袂，松花拂帽檐。
清风自开户，明月忽当帘。况有佳山水，真成吏隐兼。
埙子生今日，吾方在客中。课书劳阿叔，戏綵念而翁。
露泻秋茎白，花占夜蜡红。亲朋能寿汝，萍迹叹西东。
忠贞称世笃，家学本渊源。相业三朝重，书香奕叶存。
崧高生为国，宣召死衔恩。况是弘农后，清风可更论。
草昧攀龙日，朝阳起凤年。赐书存故老，遗训入新编。
社稷功难并，天曹事可传。将来有名彦，应不愧前贤。
高阁冠簪会，江阳夜雁声。征鞍非剡水，跃剑似丰城。
风雪帷犹下，关山骑欲行。他时怀此夕，何限薜萝情。
期君向所负，今出果何如。明主争为用，高名善自居。
有身须事业，无意即樵渔。朋旧同闻此，长安不寄书。
为访莲花漏，因成玉版居。攒峰开步障，古木架精庐。
将客青霞上，论文紫月馀。一端萧散意，犹作换鹅书。
我过王义镇，白日掩柴荆。飒飒风沙起，凄凄鸟雀鸣。
馆人供麦饭，黯色似藜羹。正此忧民瘼，一餐无限情。
君家难弟兄，当世结诗盟。五字关风雅，千年说姓名。
远烟拖柳色，薄月泻滩声。又作耶溪别，何时话此情。
见子如亲面，题诗当寄书。相思千里外，已别二年馀。
江煖梅先放，城春柳尚疏。悬知积阴德，重得此明珠。
华筵开别墅，坐对菊花香。自爱倾醽醁，何须典鹔鹴。
徵歌多子夜，纵酒得高阳。秉烛忘归去，沉沉漏未央。
古树敞岩扉，相携傍翠微。兴高松鹤下，坐久洞云飞。
天地浮生老，山林胜会稀。不知蝉冕客，白发几人归。
静翁问何似，静是主人翁。本来元不动，谁觅静时踪。
尝闻岷峨下，往往多长年。把赠李氏子，归以寿双亲。
朦胧曙色微，百舌枝头语。钩帘看海棠，一阵催花雨。
小姑茜红衫，大姑郁金裙。把手促侬去，两两拜湘君。
风物湖中好，家家白板扉。浮云去水近，返照入林微。
潮落渔矶浅，江寒雁影稀。晚来砧韵起，是处捣征衣。
壮年不遇主，岁月忽侵寻。买药到城市，读书随树阴。
窗虚啼鸟近，门掩落花深。旧日逢方士，曾传戏五禽。
群盗忧方切，繁霜况暮春。封疆谁锁钥，天地渐风尘。
处处鸣弦日，家家望雨人。时危身尚弃，空有泪沾巾。
殷勤一尊酒，相送意何长。薄宦投濠上，归心向濮阳。
使星珠斗外，卿月玉河傍。持慰山东客，衔恩异夜郎。
共怜千里约，还向五陵逢。行径寻黄叶，栖禅问雪峰。
诗篇新满纸，旅思夜闻钟。君看双班鬓，知余万事慵。
频年国破泪，此日更难收。积血知龙斗，遗民问马流。
乾坤迷鼓角，风雨溅刀头。太息残生在，黄冠何所投。
飘泊吾生事，孤篷复一方。江烽催鬓雪，野爨燎衣霜。
草木俱兵气，亲朋半战场。犹怜心未已，啼眼望南阳。
穹庐夜徙后，野哭动江东。乱瓦栖云脚，荒炊坐马通。
霾深天未白，雾滃日难红。庙火睢阳见，悲吟动晚风。
江干一夜雨，何处洗腥尘。赤野丰乌食，青烟杂马磷。
鬼房愁近夜，怨草虑无春。此日高苍意，应怜三户民。
战垒村村见，愁云日日浓。乱骸争白草，旧鬼失青松。
不断三江鼓，难消八月烽。山居何处好，比屋有新春。
久客应难寐，中宵独据床。心无蕉鹿竞，梦已路途长。
曙色斋钟动，行厨野蔌香。更衣问前路，惆怅别云房。
便脱吾骖赠，因关下涕情。诃林盟旧长，柳子国先生。
黄卷青毡橐，苍头白骨程。證仙还悟佛，今日定分明。
翠岫晓云横，湖光一镜明。林间有红叶，万壑总秋声。
盛时调玉烛，佳节灿华灯。象纬当黄道，鳌峰拥帝京。
金莲春放早，宝月夜同明。圣寿天长久，讴歌乐太平。
玉律转清商，金飚送晚凉。轻飘梧叶坠，暗度桂花香。
月下生林籁，天边展雁行。吹嘘禾黍熟，万顷似云黄。
淡月低茜鹊，祥云绕建章。金门森羽卫，宝鼎霭名香。
日上东方曙，风轻晓殿凉。千官朝退后，咨访接贤良。
夏日多炎热，临池憩午凉。雨滋槐叶翠，风过藕花香。
舞燕来青琐，流莺出建章。援琴弹雅操，民物乐时康。
淡月低蒨鹊，祥云绕建章。金门森羽卫，宝鼎霭名香。
日上东方曙，风轻晓殿凉。千官朝退后，谘访接贤良。
远碧接天涯，登临景自佳。蘋洲晴亦雪，枫岸昼常霞。
落雁过前浦，浮鸥傍浅沙。竹篱高晒网，茅屋是渔家。
倚杖看闾山，垂纶钓淩水。山头宿雾开，水面清风起。
晚凉匹骑出，垂钓城西隅。蚯蚓费且尽，鲂鲤秪自如。
时或得其稚，轻重不盈铢。浩歌指归路，得意岂在鱼。
黄茅连雾雨，此地久荒凉。月出嵎夷迩，江通渤澥长。
改官非谪宦，到邑是还乡。海上遥闻说，归人已裹粮。
结庐虽傍市，种竹近成林。乍到安禅地，终谐大隐心。
开轩迎苑月，隔牖度城砧。已惬山泉赏，何须云壑寻。
蚕食叶声惯，衣沾柳汁无。久之天自定，过去事皆虚。
得路归瀛海，登堂拜大夫。便便尽经笥，好在屋东隅。
众口自喃喃，忧讥更畏谗。欲平急水浪，休使满风帆。
竹牖偏临沼，松庵合傍岩。黄精冬可斸，吾已制长镵。
去国多同苦，穷秋滞异乡。客情今两度，佳节又重阳。
爱汝年俱壮，思亲鬓已霜。故园携酒处，梦到菊花傍。
布衣思报国，十载托双林。行乞姓名隐，逃禅道力深。
郢吟怜寡和，骚赋少知音。许尔过萝薜，玄亭秋草深。
巉岩分一壑，削壁瞰平台。散瀑天疑雨，回湍洞隐雷。
忘机驯鸟雀，习静远尘埃。不信人寰外，浮生有劫灰。
百年逢上巳，花柳遍春城。燕麦迎风舞，桑鸠唤雨鸣。
逃禅常晏起，脩禊偶閒行。却忆兰亭会，风流万古情。
白发今如此，浮生只是过。心将遗托了，人奈未亡何。
巾栉尘缘薄，纲常世教多。清风金管字，千古谅难磨。
君才今宋玉，绝代有清标。官自西江转，名同南斗遥。
扬旌天欲尽，度岭瘴全消。象郡通山势，羊城压海潮。
春前花竞发，霜后叶迟凋。无复悲秋意，登台望赤霄。
故国一千里，他乡此独征。乱山依远戍，寒日下孤城。
灯火曕程远，川原入望平。不堪回首处，孤雁入云鸣。
步入金沙地，相邀坐竹林。僧归青嶂寂，龙卧碧潭深。
石涧流春乳，松堂落午阴。高怀殊未已，临别更沈吟。
微雨沧波路，孤舟薄暮时。雁迷归浦早，云湿度江迟。
白日青山暝，芳洲碧草滋。纷纷到华发，相看总成丝。
百战功何在，荒城夕照间。角声千骑尽，弓影一灯閒。
见月思临塞，因风想出山。当年青海上，犹记突围还。
别泪堕如丝，含情折柳枝。晚风花落处，寒日马嘶时。
记里知前路，占程定后期。百年能几日，强半惜分离。
乍起金鱼钥，閒登铜雀台。新欢犹未极，落日苦相催。
忽得三巴信，郎归未有期。只言风浪险，不是薄情儿。
凄凄风色紧，鸡犬静柴门。田野无它事，溪山有此村。
暮寒深白屋，邻语近黄昏。且复篝灯坐，空怜齿发存。
关山一片月，扬彩射金微。胡马中宵动，天街七晕围。
将军横塞角，少妇捣边衣。为有刀头望，长看破镜飞。
坐待梅花尽，征人独未归。宫妆临镜懒，春信到边稀。
断缕惊龙管，余香入凤帏。持将花比貌，空有泪沾衣。
送君曾水上，临水即相思。不似钱塘水，潮来有信期。
江上与君别，日来江上看。知随江水去，犹自立江干。
送君曾水上，临水即相思。不似钱塘水，潮来有信期。
有客今朝别，无家何处还。陇梅频望寄，衰柳不胜攀。
江汉淹高节，乾坤亦厚颜。故人如问及，双鬓已成斑。
谁家白面郎，跨下紫骝马。䟤跋踏落花，骄嘶绿杨下。
黄金络马首，白玉作马鞭。盘旋不肯去，墙外看秋千。
高斋开白下，疏树倚青溪。竹露秋逾滴，山云晚渐低。
汉京班氏学，剡曲戴颙栖。念尔风流在，令予恋解携。
把酒欲为别，登楼望大荒。山城秋色早，海戍暮云黄。
匹马投孤驿，长途历晓霜。几回风雨夜，屈指到衡阳。
昔年飞舄处，此日倍酸辛。白骨三家市，青燐一水滨。
异乡均苦乐，兄弟各风尘。凄断惠连句，荒亭墨沈新。
佩犊风犹在，画龙迹已陈。有情伤暴骨，无计起枯鳞。
饱食惭官吏，停车问窭人。腐儒甘脱粟，不敢厌劳薪。
兀兀泥途里，饥羸不可支。灯前慰病妇，梦里见亡儿。
古驿啼新鬼，颓垣走怪鸱。细寻题壁处，或有惠连诗。
昔岁曾游此，题诗墨尚新。药炉烧芋栗，丹井长荆蓁。
鸡犬驯游子，壶觞费道人。驰驱明日事，暂浣客裾尘。
古郡溪山郭，名园花竹楼。麝香眠野草，翡翠立晴洲。
安得一生醉，那能十日留。公荣定谁似，是客可销忧。
卖却日高睡，来踏陌上尘。朔风梁苑草，古树浊河滨。
强作违心语，稀逢有韵人。山邮听雨夜，梦里滑车轮。
两度归江汉，重来度浊河。尘容三老谙，驿路二旬过。
霜薄天初朗，风轻晓亦波。太行山色近，西望碧嵯峨。
九年牛马走，强半住江乡。狂态归仍作，学谦久渐忘。
对人错尔汝，迎客倒衣裳。只合寻鸥伴，谁令入鹭行。
草草来还去，人间三十年。飞扬心慕侠，清峭骨如仙。
对酒常扶病，逢人爱说禅。竹窗寒月夜，忆尔泪潺湲。
十载贫兼病，半生狂与痴。钱刀负市井，衣食困妻儿。
每想灯前谑，犹存扇上诗。交情堪白首，缘薄负心期。
旧日云霄侣，他乡岁月深。转蓬惊去住，锻羽怅飞沉。
不睹春风面，空馀流水心。言乘木兰舫，来就玉山岑。
避客高悬榻，逢人愧盍簪。徒令归兴尽，一谢扫芳林。
杨柳夹江青，东风潮正平。云间旋蜃市，沙际听鼍更。
万水俱东逝，孤舟更北征。不知时序改，今日是清明。
柳叶初凝绿，桃花正满林。河流移故道，海色变层阴。
午夜一帆月，征人万里心。风沙吹欲老，短发不胜簪。
何地是蓬莱，云烟万里开。山花敷绿草，竹影扫苍苔。
鸥鸟随风去，兰桡逐浪回。隔江新酒熟，谁与一衔杯。
九曲循溪下，长桥卧彩虹。客怀怜蟋蟀，秋意在梧桐。
古寺钟初定，虚窗日正中。翻然动归思，新水送孤篷。
风雨满西楼，松间细水流。独悬孺子榻，谁泛剡溪舟。
佳境能留客，深杯可散愁。待君携杖屦，同去看龙湫。
孤屿清秋夜，星河万里槎。江山如有约，云水暂为家。
白发随鸥鸟，轻舟采石华。秋风动归思，淅沥响蒹葭。
春尽花无信，山深客到稀。夕阳还命酒，细葛又裁衣。
树影浮苍霭，灯花下翠微。百年尘外意，一醉即忘归。
一片篱花谱，吴绡墨未成。何人工点染，添我作渊明。
月浪沉沉路，风香淡淡情。骚魂多念汝，梦里屈先生。
朝阳出东方，仪凤正皇皇。凤鸣自有时，得时为休祥。
会看日中天，普照弥八荒。照见箫韶鸣，五彩成文章。
宣尼有遗叹，礼乐空虞唐。何期千载下，重见春官堂。
伯川俄大病，哀甚哭无辞。未毕慈亲养，空勤圣主期。
湖山春正尔，风雨夜何其。更忆新亭上，高文记两知。
犀銙黄金带，隔身围几遭。号天原是癖，肥义若为饕。
形与故山老，名从何处逃。难能步南极，可有一星高。
有鸟来翩翩，一雄复一雌。超栖邈区宇，游戏集芳池。
胡然中道乖，羽翼忽参差。雄飞去不返，雌鸣一何悲。
薄命讵足惜，稚子当谁依。何时凌风翔，跳踯青桐枝。
跳踯亦何为，寄巢桐树间。将子不能飞，育之良苦艰。
仰天时一鸣，惄焉摧心肝。饥渴且不保，宁惜羽毛残。
遥睇双飞鸿，肃肃振高翰。匪无万里心，天路何漫漫。
大路渺何许，藐兹良可伤。谁复知我心，顾影空徬徨。
西北起浮云，宛颈从延望。奕奕天门开，双阙郁苍苍。
长风资举翰，上下以翱翔。四海恣回览，哕哕鸣高冈。
回翔览四海，被服九苞文。母子欢相保，爰集帝东园。
容与白玉堂，激扬振希声。宇宙畅太和，熙洽感神明。
皇天降嘉祉，于胥悦以宁。自舞还自歌，为乐介千龄。
报道过徐闻，皇皇龙凤文。老刚缘子贵，禄幸自天分。
春酒屠苏气，宫花锦绣云。茫茫孤屿上，千里寄书勤。
他乡七日酒，应为菊花催。疏鬓风前帽，羁怀江上台。
秋光寒拂槛，霞色暝侵杯。摇落易为感，酣歌日几回。
南日关天险，安危仗虎臣。扫清输壮略，控带及全闽。
专阃分符重，三军别意亲。先声应破胆，谈笑静风尘。
长歌入塞曲，把别五云间。豪气元龙海，酡颜叔夜山。
故人吴会客，待我穆陵关。若问琼枝树，何年许共扳。
载酒都门道，春风花满园。永怀别后事，须忆醉中言。
求友长怜子，居官屡得孙。何时寻旧约，联佩掖西垣。
九关辞晓仗，匹马逐春帆。暂解词垣直，荣题礼寺衔。
龙江天缥缈，凤岭雨巉岩。到处供吟眺，何时寄一缄。
词垣二十载，友道托深知。闽海来双凤，秦淮见一夔。
圣皇元重礼，士子待谈诗。明日河桥别，停云有所思。
行歌动骊驹，番直别金马。衔杯复踟蹰，把袂此倾泻。
交情固同陈，文采岂殊贾。容台藉增重，江南慕风雅。
蟋蟀盆中养，无端敌势成。何殊邹鲁鬨，信有触蛮争。
骨细楸枰子，威张草木兵。颇供閒者看，物类几时平。
诸郎难得意，非是敢沈冥。拙宦无同病，清时有独醒。
千家寒雨白，双阙晓烟青。又值高楼雁，寥寥不可听。
花院移舟近，筑歌落盏迟。谈深征袖湿，非是怨当时。
襄人齐拍手，官政喜清和。竹树烟光合，花封春意多。
山中无吏迹，江上有渔歌。偃室如招士，庞公试一过。
清论西轩里，相忘白昼长。鸟声随树转，燕口带泥香。
酒尽诗留壁，窗虚月满床。君家好见弟，何地不传芳。
昆弟俱白首，兰桂何翩翩。读罢七训语，霞觞欣流传。
亲亲共长长，风世以家先。莫道赋归去，经纶更灿然。
昔抗万言疏，还归四壁居。谊才应共惜，黯戆更无如。
顾尔犹岩壑，惭予滥石渠。圣明思直谏，早晚下征书。
夜诵香初烬，晨兴鬓尚蓬。风严凝水立，雨净见天空。
饮药殊无效，澄心间有功。不知天地里，何处是途穷。
名品擅维扬，嫣然共颉颃。总专倾国艳，难辨是谁香。
窈窕千般态，娉婷一种妆。螽斯端有兆，宜尔预呈祥。
楼子花王副，根同蒂亦连。固知皆雅淡，孰敢别蚩妍。
绣阁云鬟并，妆台月貌联。暖风香雾里，向背总堪怜。
可怜合欢树，生我庭东厢。枝枝相纠结，叶叶复飘扬。
烟交疑覆帐，风散若分香。戢华践西柳，开艳启东桑。
周诗惊采绿，楚梦感昏黄。赠君以蠲忿，与妾同芬芳。
达士辞象山，亲朋饯山麓。松声弦外清，竹影杯中绿。
胜负壶矢鸣，铿锵句联续。明日天茫茫，江南我吟独。
八年经再黜，直道自间关。名不随官贬，家因赴谪还。
中原迎紫气，汝颍狎青山。天意高难问，何时有赐环。
昨已中秋过，如何更举觞。谩劳频会合，未许太疏狂。
宦路怜同宦，乡心感异乡。明年今夜月，谁复共清光。
路转漓江曲，林间逸士家。避人成独往，隐几坐无哗。
舞鹤穿行径，游鱼傍钓车。时闻萧史辈，驻此共餐霞。
岁晏沧江上，闻君新拜官。容台周礼乐，画省汉衣冠。
一卧予将老，孤蓬梦欲阑。乘车宵路迥，犹忆故人欢。
高楼秋似水，下榻夜相亲。徙几见万里，凭虚无一尘。
风澄天宇碧，月洗露华新。明日沧江上，俱为入梦人。
碣石荒台古，悠悠敞客心。马应酬白骨，士亦恋黄金。
落木残秋色，高城隐暮阴。燕山多侠气，千载一遗音。
踏沙春路迟，柳倒却如眉。因入竹间室，闲吟壁上诗。
护花常换土，割水暂通池。延赏欲终日，涤烦茗苦时。
护虫吟月苦，衬马滑蹄行。萤火烧难死，霜花落也生。
谁伤当路践，自怨不春萌。独有秋江上，离离关客情。
高竹过于木，溪分两岸阴。看流成独影，得句只孤吟。
诗草荒谁理，心蓬乱日深。怀人秋水寺，寂莫此山林。
竟投南寺宿，知子寄松寮。几恨隔良晤，孤愁破此宵。
秋钟清历历，夜竹冷萧萧。话到灯花老，邻鸡报诘朝。
城外西湖水，泉根暗入池。鱼游如有翼，树老欲无枝。
前度故人去，一番新住持。老僧扶杖出，但问孰相知。
远水明于练，前舟如凿空。白云鸿爪外，红树雨丝中。
禅咏知兼胜，行藏孰与同。去年留此月，常共泛溪东。
肯信非常事，何伤撩乱飞。茂时藏败局，殒处发生机。
稀护枝头鸟，深埋路到扉。莫将黄瘦片，还拟落花肥。
家山知远近，身卧与云平。数载未归意，一楼风雨声。
寻梅向何处，步入晚山稠。涧曲香风细，峰回径路幽。
疏枝明雪霁，落日带烟浮。废寺空遗址，逢人问未休。
远树人知少，新晴我独来。扳崖时系马，解带欲挥杯。
玉蕾还藏艳，冰魂未染苔。孤山终是浅，安得此胚胎。
出郭亦未远，香风傍马来。英华浸山霭，蓓蕾照溪苔。
竹近遮还露，蜂忙去复回。安閒无限意，祇恐被春催。
山近云常覆，林疏竹半遮。幽香和露滴，瘦影蘸溪斜。
细认天机妙，翻愁卦画差。何人还卖兔，试与问东家。
客路通宵雨，河桥柳色青。水深新荻渚，烟暗古邮亭。
对镜冠慵整，凭阑酒未醒。年来困尘网，华发渐星星。
副墨迥时贤，藏将阿那边。所搜皆十岛，入想即千年。
木末仙人骥，峰头太乙船。无繇缀霞史，咫尺郁蓝天。
大江流不彻，日夜涵虚明。行客一杯酒，对之无限情。
中兴事岂偶，再出道非轻。君若登衡轴，无忘此水平。
湖堂背郭楼，湖水日悠悠。地即香莲界，山仍梅树秋。
杯前狎鸥鸟，篱畔系渔舟。安稳风波外，吾生乐未休。
王粲江湖兴，幡然为国谋。故山随意去，残照尚谁留。
身事齐门怨，天家漆室忧。萧条倍怜汝，岁晚拂吴钩。
月出槐初定，风微影尚摇。念离仍是夏，拚坐忽分宵。
星斗来天近，尘沙去路遥。别情兼望雨，白首夜频翘。
睡足闻新鸟，幽怀杖可同。樵归花气外，僧语水声中。
时与藉草坐，复向前山空。披书候岩石，翻阅赖松风。
微月过竹里，虚窗夜亦深。此时清且寂，爽气入幽襟。
独悟有所念，悠然如会心。灯寒清焰小，相与发孤吟。
石萝生紫花，佛坐石萝下。鸟鼠巢空梁，松风落败瓦。
古壁欲留题，苍苔不能写。秋声归莫林，遥闻诵经者。
窗下寻书细，门前驻马轻。相看无一语，说梦悟三生。
薄酒吹还醒，残灯暗复明。同心相会处，久与白鸥盟。
世已无如假，谁能识道真。素心聊望古，白眼看时人。
我道犹灰冷，君情较酒醇。沉沉怀抱积，何日得前陈。
疏影入空床，此时秋气凉。白云松际雪，明月石边霜。
芦荻暗潮满，梧桐晚色黄。远声听欲近，柔橹过寒塘。
高烟空际平，落叶犬时行。月满星河失，秋深天地清。
飒然万籁集，默以会微情。坐久露华湿，犹闻钟磬声。
新水正盈盈，临风一棹轻。野烟林莽白，坏道石梁倾。
往往吟蝉过，时时落照明。人家修竹里，散发有馀清。
桃柳春相笑，楼台岫与连。秾遮五岳眼，媚耸六桥肩。
置我森疏影，删渠掩映妍。西陵苏小小，何处落花船。
湖为幽人有，素秋来淡之。歌喉渐萧瑟，公子动归思。
烟雨添僧影，霜枫点岫姿。六桥风景外，不在早春时。
朱夏离离至，烟光澹澹删。人还三月客，山老一朝颜。
歌吹无时已，亭楼何处闲。又闻里湖静，香梦藕花湾。
三月湖山暗，六桥烟雨濛。堤杨垂彩阁，烟艇缩蓑翁。
影湿红裙妙，歌移翠院讧。寻舟人数处，寺口吹回风。
兀坐秋宵永，怀人何以忘。寻常如此际，已自报佳章。
落叶霜沾背，啼乌月照肠。不知前夜信，可得到君乡。
道尔投生久，犹堪梦里征。亡亲俱见否，故国去归曾。
谁指来匡岳，遥寻到秣陵。谆谆询未答，钟动怨邻僧。
雪浪走烟滨，魂惊夜渡津。梦中开口笑，醒觉泪沾巾。
寒雨闻颓瓦，残灯欲化磷。艰危千里外，良友当兹亲。
岭客金陵地，饥凉向尔言。文章非有用，愁病亦何恩。
影散寒江水，心摇白鹭村。秦淮秋枕上，梦看别离魂。
不是鸱夷子，穷年在五湖。可怜童仆小，亦共主人孤。
飞雪深深病，青山处处吾。津头瞻驿吏，端愧有余徒。
榕阴下夕霁，殿角引微凉。片月流空梵，飘风洒异香。
僧悬半夜榻，净扫一间房。我亦原无系，江干信短航。
三年别燕市，万里喜相寻。禄少供亲膳，官清任士林。
板舆迎白发，芹舍拥青衿。莫谓蟠龙久，风云起碧岑。
中丞匪躬者，仗钺事专征。瘴海肃鲸波，舟航偃不惊。
涣群婴众铄，披已乃孤诚。安能对狱吏，慨焉捐此生。
世德恐或坠，名堂在瑶林。守兹万端善，何啻双南金。
克阐父祖志，允师圣贤心。勖哉永弗渝，馀庆来骎骎。
三年蓟门客，分手秋风时。旅食金同尽，生涯剑独知。
柴荆归更掩，猿鹤隐何疑。我识江头路，寻君定有期。
晓冲湖口发，残月五更前。勒马问寒戍，隔江呼渡船。
剑锋淬淮水，旗影壮山川。祖逖应如是，吾心亦慨然。
万山更深处，云是浙之源。山半庵初结，林间雾欲昏。
清泉流石壁，野犬吠柴门。偶尔得佳句，呼僮问酒樽。
突兀此溪亭，伊谁博济心。野禽时送语，绿树昼交阴。
流水有深浅，青山无古今。我来成小憩，秋气净烦襟。
十里长亭路，行行骢马嘶。桑麻蔽平野，潦水涨前溪。
一曲晚蝉噪，数声山鸟啼。公行从此过，得兴自吟题。
荒池千载后，尚忆照眉时。云鬓临妆罢，花容傍槛移。
柳馀深染黛，桃学淡凝脂。此日空樵牧，兴亡事可悲。
哦诗北斗下，清夜殊未央。长天捩孤影，一雁东南翔。
我心如风露，夏夜亦清凉。况对秋月坐，肌骨沁寒光。
邮函旦夕至，似汝尺书无。眼欲空三辅，心仍折五湖。
何人充骏骨，念我报骊珠。好去连城在，秋风看过都。
空谷有佳人，天然态度真。杨妃春睡足，西子晓妆匀。
露浥胭脂湿，风飘绮縠新。汉宫遗恨在，应复怨花神。
病酒每两日，寻花见几枝。只因无个事，不是乐危时。
老圃无穿凿，多君自作屏。初萌儿女象，解箨弟兄情。
风戛鸣珰近，烟栖翠幄横。老人逢细字，为尔早篝灯。
诗篇收寺古，石势带湖寒。白雪终难和，丹霞信可餐。
落叶深埋磴，烟苕曲隐栏。经过人未识，予著鹿皮冠。
一丘无四邻，鹿豕转相亲。读书台半圮，埋笔冢初新。
种蕉浑得意，刻竹恐伤神。生事苟如此，何年更问津。
老衲归真久，前山春草青。古钵仍留饭，疏灯不照经。
暝色寺门月，晨光佛殿星。旧时香火伴，沧海见孤萍。
死去真无事，生来又苦忙。短发淹湖郡，伤心问溧阳。
萍水梦初觉，匏瓜意不忘。社空梁月在，愁思满沧浪。
缺月出东山，鸡鸣人度关。平安争趁市，歌啸振清湾。
米惯三钱价，衣誇五裤斑。知是贤侯在，闾阎免苦艰。
当时受册地，今日琼台宫。阿母瑶池色，能如晚照红。
洞里乾坤别，春风灼灼花。轻烟笼绛粉，嫩绿衬丹霞。
坞外传音远，稍头弄影斜。一团天意思，收拾大方家。
低处最多情，声迟拍转停。坐中肠亦断，况乃隔帘听。
平石舟更小，君莫嫌局促。但得心宇宽，山川尽可目。
分流入宜章，溪小丛且曲。舟人行亦劳，聊借石岩宿。
石壁联江浒，岂石坚且贞。何物幻化工，斩削浑天成。
方若磨崖碑，长若张围屏。微风荡柔波，漾影文章呈。
读之本无字，玩意空群经。谁图辋川者，万古留丹青。
衡故多秀峰，源泉止涓涓。乃兹朱明洞，水石兼奇观。
群玉错湍流，珠帘挂崖端。日晴飞瀑布，风寒谷深盘。
枕流堪洗耳，漱石砺齿间。安得驾铁桥，与朱明往还。
子猷非兴尽，犹是雪中回。终愧凿坏遁，难逢结驷来。
芸窗黄叶积，蒿径白云开。更枉夷门顾，清尊得共陪。
抱怀不可写，徘徊讵云已。渐聆寒漏促，屡顾清阴徙。
宵深河敛素，曙近云成绮。愿子引馀觞，为别怅伊迩。
自有两山来，几人此经过。青山默无语，识人知最多。
扁舟下三泖，试拂旧纶竿。鲈鱼三尺雪，飞上水精盘。
落日照帘栊，寒城烟雾中。衔杯对衰菊，流目送归鸿。
未觉赏心废，但惊亲友空。遥遥此时恨，万里托秋风。
西斋休憩地，永日卧书帷。燕舞随风絮，莺啼集露枝。
病因闲自疗，春与醉相宜。却悔牵行役，年来忽去兹。
美人一为别，胜日辄相思。独对山斋雪，遥怀琼树枝。
置书常满袖，枉驾竟愆期。寂寞罢琴酌，空吟招隐诗。
故人真好事，为我致名花。书寄夷门道，春来帝子家。
玉肌明素雪，翠袖影青霞。合避金仙号，更名萼绿华。
孤根托奇石，高节近清晖。更爱幽香发，随风入翠帏。
沧江望不回，孤峰晴自立。猛虎啸天风，肯为人所絷。
尝闻安期生，画策君未入。归来谢烟火，清露中天吸。
千年玩弄间，人世风云集。坐此无穷门，灭景鍊玄汁。
天涯流落客，岁暮欲何之。风雪主人少，山村童仆饥。
巳敦宝剑诺，谁赋白驹诗。季子裘虽敝，终看佩印时。
一骑西游远，双鸿北望饶。雪深眠太白，云起问中条。
汉碛名偏古，秦碑字半销。已无婚嫁累，何地不渔樵。
一壑容高卧，频年赋远游。卜居秦望顶，长啸越台秋。
海日低龙屩，山风绽鹿裘。钱塘潮渐长，乍夜放扁舟。
自得丘中乐，閒居鬓欲皤。青精邻叟共，白堕野人过。
缓步依松竹，长吟向薜萝。漫愁归路湿，湖上有渔蓑。
戚戚去乡里，遥遥上塞垣。秦城百战地，汉垒万年屯。
牧马逢秋下，乘墉彻夜奔。从来边戍苦，不敢怨中原。
窈窈山径僻，喧喧徒御归。马逢危石住，灯入古林稀。
树密全妨盖，云寒半湿衣。红门知不远，秋角听依微。
不堪风雨夕，憔悴在孤舟。泪与波声湿，灯萦暝色秋。
梦犹疑赤壁，目已断黄州。此际君知否，湘妃自可求。
有官亦何喜，罢官亦何悲。一官生罢去，是妾嫁君时。
流水郎车马，垂杨妾鬓丝。春江他自好，一一入相思。
时时可问花，处处堪沽酒。风波君不知，愁杀楼中妇。
时时可问花，处处堪沽酒。风波君不知，愁杀楼中妇。
敝帏为马存，敝盖为狗故。于物且惜之，人独无所顾。
悯哉娄江水，浮此三尸露。不知死者谁，善恶果其数。
眷兹春月令，掩骼政之务。耳闻太守仁，我安忍虚赋。
翩翩李供奉，世号谪仙人。帝赍锦绣襟，笔下如有神。
明公泰山秀，鼎甲自宸遴。不薄南国游，渺渺江东云。
玉堂忝嘉会，律转物华新。再枉琼瑶篇，涤我胸中尘。
红尘匝地起，白日何濛濛。骄马东西驰，徒御不可踪。
长安道如弦，而我泣途穷。行行遵广术，即次已闻钟。
故人具鸡黍，尊酒何从容。为欢自一时，叹息北征篷。
风露渐凄紧，家家促织声。墙根童夜伏，草际火低明。
入手驯难得，当场怒不平。秋高见余勇，一忆度辽兵。
香稻欲辞野，村家无整眠。鸡难动高树，人影乱秋田。
残火犹照屋，清歌时隔烟。东溪旧业废，凝思在驴鞯。
莫言斯坐易，虽我亦来稀。野色不相忌，人颜安可依。
鼠惊寒吹落，樵束乱青归。根下沉眠者，方知生世非。
将买谿西曲，几家梅树边。泛交思可畏，老骨望安眠。
白业融诗性，青山迕世缘。弄云真不出，第未定何年。
斯世尽浮客，一城聊寄身。饮须求似我，炊自不因人。
草色闭门老，菰香离水新。几圆松际月，居此未知邻。
一秋宛驰驷，志士感何深。随事涉虚境，与时销烈心。
行惭窥止水，坐不耐疏林。系日方无策，仍伤老病侵。
层户昨已闭，丁丁何到兹。最难酒醒际，正在烛残时。
斜月不肯落，远风非与期。东征几家妇，惜梦有余思。
忧国愿时平，思乡爱短程。麻衣霜后薄，烽火夜深明。
蓐食催宵发，山行趁晓晴。春晖常在目，寸草若为情。
野寺依高柳，春流入乱畦。山门初下马，丛薄乍闻鸡。
古柏枝全屈，新蒲叶半齐。老僧迟客久，携手上招提。
寺古径偏曲，僧稀山更幽。昙花如笑客，瑶草不知秋。
风细炉烟袅，云开塔影浮。虎溪何处是，吾欲问踪由。
不见高人久，含情日倚楼。雕龙思绪论，吐凤忆风流。
笔底三江泻，胸中万宝褒。何当击舟楫，一过白沙洲。
气屈双龙剑，才微五凤楼。振衣登绝巘，濯足俯长流。
杖履应谁共，诗书祇自褒。已成遗侣鹤，寂寞宿沙洲。
昔与君同学，如登百尺楼。文诠超上乘，声价重时流。
志气三秋吐，英雄万国褒。愿言皆脱颖，携手上瀛洲。
聆言尘外性，爱此山中楼。种菊开三径，藏书杂九流。
田家酒初熟，邻叟日相褒。风雨前溪恶，移船入萩洲。
江水通幽涧，山云覆小楼。渔樵堪混迹，天地与同流。
日夕牛羊下，秋风禾麦褒。野人争席罢，鸥鸟满前洲。
山中读礼暇，时复一登楼。意懒云俱寂，心閒水自流。
禽鱼随在适，鹿豕伴人褒。徙倚听渔父，长歌过故洲。
江平新水阔，月落澹烟横。沙上人初集，渡头天已明。
青山开霁色，白鸟度春声。舟楫无风浪，何妨日送迎。
南窗堪处默，病里率天真。静阅庄生传，闲观物外身。
疏槐千点雨，返照满衣尘。何事常留此，东林谢主人。
同归五湖住，一水见君家。渔父迷初路，居人认落花。
御贫多种菽，为圃却宜瓜。共是裘羊侣，往来忘岁华。
久客不得志，束装归旧山。休争逆旅席，早觉主人颜。
意比溪云懒，形同秋水闲。蜀中相共笑，扬子又空还。
深似山中住，偏多风雨时。莺稀出谷响，叶暗到门枝。
老氏但柔气，愚公宁有知。跫然习已久，不自觉春迟。
喟然置琴书，白日闲如此。共以蓬蒿身，相去南北里。
高楼多远心，流云过如水。有意不能言，悲来但思尔。
乞身去贱吏，荣慕非所关。此形谅偶寄，乘委须共还。
田间理初务，务毕仍自闲。颓罂惜无酒，开尊聊怡颜。
高禽迎新枝，轻云投前山。俯仰一如此，勿云时命慳。
孟月逢春早，时芳欲满林。偶同长者席，况似谷中音。
斜日下清磬，高云过客襟。回舟傍微月，犹听隔溪吟。
慧泉出山下，映澈分秋毫。细石烂苔锦，参错布四遭。
纤纤金莲花，吐萼摛文涛。异种绵何始，千秋不尔薅。
危亭俯浅碧，云日相荡淘。侧思涪陵迹，呃咤令心忉。
怀抱偶然合，何云出处间。云霄既已远，丘壑岂徒閒。
海国馀黎在，饥年赋额悭。回天竟谁力，凋瘵一时还。
避地乾坤小，愁身岁月遥。荣华酿兵革，丧乱饱渔樵。
隐士紫芝曲，朝廷黄竹谣。异时真愧汝，薄禄总难消。
三载抱寒影，兹辰聊出游。春风澹疏雨，渺渺独行舟。
瞑色动城雉，炊烟散林鸠。呼童洗茶盌，君解过侬否。
汝生不成生，汝死乃真死。可怜桑苎翁，今作若敖鬼。
莫以盲儿丑，亡来亦可伤。征君三尺土，随意上牛羊。
群舫来争客，相逢尽故人。鲭宁五侯味，酒是一家春。
湖色能宽醉，乡情好任真。呼童扫盘石，余兴欲垂纶。
此叟何如者，山中有石泉。润生晴谷雨，光动夜潭天。
鉴影空坡老，题名重羽仙。岁寒吾道在，须记定交年。
高谈厌俗哗，琴书共一家。倚马才何捷，惊鸿势忽斜。
年光消竹叶，勋业愧菱花。省可随流去，浮名水上槎。
池上亭台好，山光映水光。竹胎初脱锦，柳眼半舒黄。
抚事看云变，焚香坐日长。陶然有真趣，物外足徜徉。
习静耽幽僻，门无五尺童。援琴弹古调，挥扇引清风。
江柳摇村绿，山花倚槛红。谈经应坐久，不觉月生东。
百里驱驰倦，行行日已西。断桥人病涉，危磴马惊嘶。
春浅寒犹峭，峰回路欲迷。岧苕关岭上，极目万山低。
坐久浑忘倦，重门镇日关。数株台下柏，千叠案头山。
校阅何曾暇，驱驰不暂閒。丁宁二三子，早折桂枝还。
久旱妨农务，斋心恳祷时。长风振林薄，甘雨遍郊圻。
天亦从民望，神非贶尔私。宦情聊自慰，志喜写新诗。
青帝权旁落，春深尚北风。香飘帘影外，梦破雨声中。
陇麦初抽绿，园花未放红。乘流方鼓枻，俯仰思无穷。
采采河边兰，鲤鱼何盘盘。念我同胞人，诀绝摧心肝。
事变在须臾，浮云逝无端。临发路踟躇，谁敢前为言。
原鸰杭高声，我行何时还。十步九回头，泪下如流泉。
田方澹荡人，侯嬴亦监门。老马尚悲辛，肯负信陵君。
宝剑赠烈士，明珠报王孙。纵令沧洲去，终恋紫宫恩。
湖心亭子里，客到月初来。杨柳秋先落，芙蓉夜倒开。
醉疑凌袜去，梦想弄珠回。渺渺波千顷，临流诗可裁。
飞锡超三昧，谈空寂万缘。祥云停祗树，法雨暗诸天。
化鹤春巢翠，降龙夜咽泉。劫尘归幻梦，功德两愀然。
欲攀淮南树，人去山寂寞。袅袅凉风生，疏花月中落。
何年金粟树，留客怜樛枝。淮南招可隐，一咏小山词。
聚书三十冬，插架三万轴。开卷时忻然，三公岂吾欲。
十亩辟彊园，寒风洒亭榭。何须问主人，日坐琅玕下。
篷窗不自得，随意坐高沙。痕蚀渔梁浅，莎连鸟迹斜。
善崩防岸柳，余润长汀花。最喜行粘屐，沿流到酒家。
涔涔山雨暗，漠漠海云长。价踊鱼虾市，田荒雁鹜场。
檐风晞素发，篝火炙匡床。传说佳公子，无由过卖浆。
去马秋能健，归怀困暂通。水沈江画壁，霜净雁书空。
瓦甓占村古，菑畬得岁丰。依谁成旅宿，篝火护飞虫。
底用嗟劳役，空山行自幽。晓云梳树出，清溜篆沙流。
税毕收蚕市，场喧过麦秋。驿传东海信，政恐有征求。
崎岖天路仄，径绝险摩空。直此盘回上，何难霄汉通。
阴晴山向背，苦乐辙西东。百二秦关接，重重控禹功。
浈阳多胜概，碧落冠南州。石刻贤人咏，岩栖仙隐幽。
须知为福地，何用觅瀛洲。葛令烧丹处，扪萝到上头。
朝来梅树下，花落几枝新。不见南来使，空怀梦里人。
同心双白璧，和曲并阳春。陇畔经年别，何时展旧亲。
野宿次凫珣，青青荻笋齐。潮痕随月落，山势压城低。
残梦风前柝，归心曙后鸡。还知高隐处，只隔水东西。
三月都门外，春风杨柳丝。分符成远别，飞盖系予思。
晋国曾蒙难，藩封尚阻饥。非君能保障，安结圣明知。
客思因秋极，禅心独夜持。乍来行药处，曾是散花时。
空梵留支座，残经罢董帷。东林但闻鸟，日暮怅何之。
中丞分斧钺，天子赐麟裘。社稷安危寄，干戈谭笑收。
功成明主眷，威动敌人愁。珍重吾师去，防边及早秋。
嘉木围清流，草堂置其上。周遭林樾深，倒影池中漾。
绕屋皆筼筜，高斋自幽敞。时和寒鸟鸣，泠泠滴清响。
灼灼夭桃花，涟漪互相向。水底烂朱霞，林端日初上。
竹光冷到地，幔卷湘云绿。隔坞清风来，声声戛寒玉。
涧外秋水足，策策复堂堂。焉知我非鱼，此乐思蒙庄。
映水列轩窗，林峦森在瞩。塘坳聚落花，溪流出茅屋。
中流击孤艇，危亭四无壁。微风水上来，衣与寒潭碧。
淙淙乳泉落，涧道石林幽。寻声穷其源，杖履多三休。
白云已出岫，复此还山谷。幽人卧其间，常抱白云宿。
高阁邻招提，天花落如雨。时闻钟梵声，维摩此中住。
大朴元无事，幽居堪自怡。云依书幌静，石共药栏欹。
白贲存吾道，玄文任俗疑。风尘千古意，谁识染丝悲。
春色有佳兴，送君惜别情。帐前见芳草，绿尽空江浔。
千里霭晴翠，夕阳烟际深。遥分白鸥水，近映青枫林。
萋萋满行衣，苒苒生别心。王孙行当归，蘪芜思越吟。
飞步青莲花，耸身凌紫霞。天鸡弄海色，西挂三峰斜。
咽漱太阳精，逍遥金母家。长安日下影，回首望京华。
词人工粉墨，花底见双禽。青鸟飞来日，瑶池春色深。
乱红看欲雨，幽哢听非琴。莫到成蹊处，金丸满上林。
开径馀松菊，藏书富简编。砚池春霁雨，琴几晚凉天。
酒伴呼浮白，儒生问草玄。应耽名教地，倚杖信流年。
二十四桥地，周家第几桥。甲光天堑日，帆色海门潮。
鹅鹳雄难撼，鲸鲵黯不骄。雅歌仍缓带，知是右文朝。
一领分符寄，昂藏便不群。指挥云鸟阵，训练水犀军。
越甲千层组，虔刀七曜文。故乡衣带地，铙吹可相闻。
到老心常赤，先忧发易苍。纪纲吾道重，风节古人方。
山驿黄花雨，江村乌桕霜。孤帆又东去，离恨满沧浪。
国喜嘉宾至，人攀上客行。来观周室礼，去入鲁王城。
新衮山龙炫，余堂金石鸣。圣朝稽古意，待尔示诸生。
愧我尘埃客，两过丁卯桥。徘徊醉吟处，碧树自萧萧。
下邑均田日，高才众所推。岂期淮泗上，复见凤鸾姿。
海运终难讲，河漕要众思。君家三策在，定不负明时。
郊原净秋色，幽事甚从容。不厌山僧过，每于田父逢。
为桥通野水，伐木出寒松。更愿烟尘绝，终身一老农。
塞上同游处，经秋不见君。酒杯谁共把，书札旷相闻。
木落阴山雨，沙昏瀚海云。干戈仍未息，一倍惜离群。
未到春风里，忽惊树树花。寒光凝涧壑，野气乱烟霞。
远路归樵子，何枝栖暮鸦。伫看消曙色，错认是瑶华。
世虑已难遣，况当旅馆秋。寒城夜半雨，故国梦中楼。
河汉几时曙，蛩螀增客愁。雁门明日路，鼓角入边州。
宣城城北际，雄峙敬亭山。鸟度空濛外，云飞紫翠间。
古祠临洞壑，幽磴入松关。李谢当年趣，悠悠不可攀。
迟迟艳阳日，蔼蔼众芳发。忽忆同心人，经时向吴粤。
采芳欲遗之，天长路难越。卷置怀袖中，馨香何由彻。
策马出郊圻，行行即长路。西风莽摇落，百卉悉非故。
荣枯自有时，人生苦不悟。少壮能几何，忽焉已衰暮。
混混大化中，终同草木腐。不朽在荣名，勉旃早自树。
偶作淮甸游，空烦故人待。执热思雨凉，驰情寄云海。
岂无黄发期，但恐朱颜改。共保金石躯，芳名岁寒在。
我忆侯城人，不见侯城里。悲风忽何来，令人泪如雨。
侯城西薄山，侯城东逼海。西山不可饿，东海不可死。
千秋万岁心，悽恻竟谁语。惟应剑光血，夜夜冲斗起。
东曹岂不荣，促刺如窘步。秋风一夜生，吴中是归路。
凄凉辽海东，白首公孙度。挥锄瓦砾间，黄金不曾顾。
古人重食菜，百事皆可作。送君归去来，日涉园中趣。
制作隆中古，寥寥大雅音。文章关有道，天地岂无心。
白也才何逸，时哉陆易沉。蛾眉亭外月，还照大江浔。
扰扰元熙事，相将晋鼎移。豫州归宋日，陶令弃官时。
嘉遁非干誉，高风不易追。如何吊形迹，长使后人疑。
治平今有日，因得远人怀。一水牂牁远，千山翡翠开。
竹祠依涧壑，县郭半云霾。我正询民瘼，苗顽莫浪猜。
早发梧江驿，新晴宿雨收。暖风寒食后，啼鸟绿阴稠。
到处停兰棹，逢人问象州。堤防多鼠盗，终夜整戈矛。
尝闻柳州柳，今到柳州城。谒庙双旌去，看碑百感生。
远人严祀典，遗像著高名。庭树参天绿，神来瘴疠清。
驻马迁江郭，悬旌映落霞。山危开八寨，县小只三家。
望望依前戍，呜呜起暮笳。晚凉生廨宇，中夜梦京华。
师从峨嵋来，往返经几宿。兹山闻最高，几许到天竺。
师行遍天下，无乃是神足。竦身入梵宫，镂此旃檀佛。
春日发云端，东风画旆寒。符分南粤岛，舟度郁孤滩。
海郡惊仇览，乡闾壮郭丹。才沦君莫叹，此地暂栖鸾。
上苑春应去，西昆日正长。薰风回锦瑟，暖气散雕梁。
池静荷花白，台空杏子黄。悠悠感时变，朱火忽微茫。
清飔吹蕙帐，明月照兰房。中宵念行役，掩抑独凄凉。
微寒生薄衾，思奉君子裳。天涯渺阻修，何由越川梁。
昔如鸾与凤，今如参与商。默默向谁诉，悄悄徒自伤。
罢绣非关暝，含愁讵为春。秪恐燕台下，花月解留人。
目断天涯路，春深有所思。亭台花落后，帘幕燕归时。
洛浦烟初瞑，巫山云正痴。夫君纵忘妾，妾意比芳丝。
混沌固有初，浑沦本无物。万化自流形，何处寻吾一。
惟愚心自乐，巧诈徒自劳。居然山泽间，远谢世俗交。
鸣琴既无谱，酌酒亦用匏。冲襟付寥廓，万事无复淆。
白驹在空谷，冥鸿逸青霄。再歌愚乐诗，令人思有巢。
黄帝游华胥，简子听钧天。孔与周唯诺，庄周蝶翩翩。
有无无有间，抱枝蜕空蝉。幸蚤脱鼎镬，无为世熬煎。
草堂风飕飕，有身堪昼眠。鼻中作雷鸣，虽梦未梦然。
恨不如蝴蝶，隔墙知有花。随风飘别院，得意过东家。
涉远终须马，扑丛常畏蛇。春归在何日，莫遣涴泥沙。
江南有佳人，结屋傍岩穴。睡起日将午，乘阴采山蕨。
晚霞映窗明，卷帘看新月。何当一访之，细把行藏说。
小儿何所爱，爱此芝兰室。更欲附飞龙，上天看红日。
昔日三千宠，君王独爱才。芳心托下土，犹傍粤王台。
紫府苍藤枕，游丝日几回。弯弯形似月，隐隐声如雷。
尘世方炊黍，浮名空梦槐。朝天时有暇，夜夜到蓬莱。
永夜便僧话，茶膏一味真。破墙通月色，空阁接云亲。
切切笛中雨，浮浮瓮底春。五更清梦晓，门放欲来人。
大小雄如画，丹楼十里城。此方元特达，得水益精神。
口语烟波气，饭香鱼子羹。扁舟遥望美，乃始觉驴狞。
白露下玉除，风清月如练。坐看池上萤，飞入昭阳殿。
白云在青天，可望不可即。浩歌梁甫吟，忧来凭胸臆。
北望水天冷，南游瘴海凉。衣沾椰叶露，酒送荔枝浆。
上相怜才美，邦人沐化良。向来经济熟，知不愧龚黄。
造物终难料，夜长耿不眠。酒醒灯晕里，秋堕叶声边。
盆盎乾坤梦，溪山藜苋缘。平生陈正字，死不受人怜。
天远辞朝日，江清一棹东。艰危思欲济，留滞气还雄。
水宿鱼龙国，帆连鹳鹤风。便随梅福去，莫问国师公。
尽日不见鱼，风高网罟冷。蹋船归未归，江波荡人影。
从昔辨仕学，朝野迥然分。朝野亦寄迹，根宰一天君。
汪公祀上谷，还祀汝水滨。绾绶何晔晔，入里何恂恂。
抑或雄于乡，何谈树功勋。吾将质夫子，聊取鉴人伦。
秋日长安来，春日江淮去。尔身有去来，尔心无行住。
识得尔心时，八荒寸地具。识得尔心时，万行一模铸。
识得尔心时，乃见违心处。吾心那可违，谈心泪如注。
李公建美猷，掖垣振遐轨。弥天知琐郎，到今黄发李。
千载有馀芬，煌煌徵国史。愚忝踵故署，三叹不能已。
张翁秉操古，朴怀而直躬。逆珰炽虐燄，劲柯迥靡风。
学士一长揖，拜跪羞群公。左去岂不得，鳌禁留高踪。
史官谓未识，他人何弗懵。升沉俱往迹，忻瞻芳誉丛。
言念思庸翁，未老遽焉之。执谦鲁恭士，邃语匡衡诗。
当年聆一二，服膺犹在兹。懊予匪善问，未穷珠薮奇。
颇解理痿木，墓杨空潇澌。悽切向谁语，残灯照泪垂。
客里度长夏，中宵怀故丘。月明梧叶露，风动竹林秋。
心迹淡如洗，年光真似流。无由出尘表，独立万端忧。
雨水连三月，春光又一年。莺花犹怯冷，云树迥遮天。
幢影浮灯外，钟声落枕边。怜君读书处，寂寞似枯禅。
厓石千重险，篮舆一径穿。黄云迷晓日，绿树锁寒烟。
水陡斜还屈，山深断复连。是中有真意，何必话绵绵。
山气秋更清，山花秋亦好。芳馨袭人衣，俯首拾瑶草。
雨水连三月，风光又一年。桃花余满地，柳叶渐迷烟。
幢影翻灯外，钟声落枕边。怀君读书处，寂寞伴寒禅。
衰疾朝慵起，荆扉午未开。云闲不飞去，鸟倦却归来。
果熟从人摘，松疏拟自栽。狂歌白日永，独步前山隈。
世科怜继美，出宰重宜川。陶穴流移复，边城谣颂传。
一双王令舄，五鼓郑侯船。目送南云晚，题诗为惘然。
人事那堪定，身谋政自艰。向隅怜一恸，满座辍群欢。
鸠快邯笼放，鱼矜汉网宽。妻孥谁是寄，早早报平安。
一旦膺萧律，三时守楚阍。穷愁关月淡，幽愤海天昏。
纪咏伤前事，归耕几后恩。柳州才岂拙，无用问天孙。
牢落岁除辰，那堪是客身。娱亲三载缺，入夜百忧新。
连榻思归伴，残灯未睡人。相看无一语，独有泪盈巾。
帘幕捲斜曛，沈香手自焚。高风振颓俗，幽思发清文。
鹤外看湖草，鸥边步野云。年来厌形役，自愧不如君。
旧日栖迟地，今为养病窝。一池环小岛，四面湛清波。
老圃朝锄菜，渔翁晚飏蓑。不才无世用，把酒共婆娑。
淹旬犹共载，恰可送将归。越水连吴月，兰桡出翠微。
引眠寻卯酒，并坐拥寒衣。独有迎潮梦，乡心各自飞。
欲作题诗别，仍为命酌留。故人来不断，淹坐胜于游。
树暖微蒸雨，星寒尽入流。秣陵何日到，信宿未移舟。
湖口行人旷，山门入树幽。钟鸣片石夜，月满九江秋。
洞里悬渔纲，岩前过客舟。醉歌仍未已，清露湿沧洲。
思乡情有极，送子意无涯。明月看时别，清霜梦后知。
江空茅舍静，秋半柳条衰。九派何须问，居然怨两歧。
停棹投渔火，人烟自一区。远行衔月浅，隔水度营孤。
夕露无声坠，寒猿有泪呼。临流归梦促，安得涉江湖。
为客无停况，朝昏惜解携。山容看两郡，水色别三溪。
远雁冲云外，残蝉泣雨西。征途犹未半，归信岂堪题。
清宵不看月，谁忍负秋辉。林壑欲相乱，江风来甚微。
名香生道念，落叶点山衣。池上枝枝鸟，天凉同客归。
几夜舟中语，沙溪便有程。忍将离别泪，一洒合州城。
小雨入江暮，微阳穿树明。曰归何不得，岁晚事孤征。
岂不念行乐，重为王事牵。夕除何店里，春到故园边。
路更过三峡，人须老一年。凄凉盘岭梦，正及子规天。
质裂横疑水，光生薄似苔。凭将彩笔画，认作剪刀栽。
鸟向空中度，花从镜里开。细看若无力，不畏晓风催。
坐看诸客去，始信一官非。道固忧将丧，时犹不任讥。
瘴烟歌站站，雨雪叹霏霏。那得从商绮，西山赋采薇。
禁垣多献纳，西蜀此经营。四面穷输粟，三年未息兵。
济时心益壮，顾内意全轻。试看瞿塘水，如何出闼情。
梦里题诗处，悠悠万古心。凤衰吴岳远，竹老楚江深。
南极星方照，西涯月竟沈。绣衣能语我，歌苦不成音。
仙人卢至柔，千年有遗甃。泠然泂酌亭，辘轳汲春溜。
忠烈简迈姿，淡然青云志。三凤齐雍鸣，翛羽拂云际。
孤城战苦时，日落鼓声死。始知朝阳禽，亦复秋风厉。
六翮铩不垂，灵风满天地。兴怀募义旅，言洒西州泪。
祭是生前设，魂非死后招。池台总长夜，薤露岂崇朝。
入梦惊离合，迎神讶动摇。嗒然如隔世，云臼坐相邀。
佳气抱房栊，年华自不穷。山将眉合翠，花傍镜分红。
晓色罗衣上，春声燕垒中。犹怜芳树下，无力倚东风。
入林欣把臂，萧散欲飞翻。酒亦将军令，花仍处士村。
清香浮画戟，残月上营门。无敌夸诗思，长城在五言。
空门坐隔河，风柳扇微和。晓色城头尽，春声水上多。
过墙燕市酒，倚席渭城歌。不尽游人兴，诗悭可奈何。
一径曲通河，经春土脉和。破篱编苇密，老圃种花多。
惠远还能笑，昌黎不解歌。题名人半老，莫更问谁何。
黄云惨白日，绿鬓悲青春。尊畔菊花老，梦中梅萼新。
浮沉薄宦拙，出处贫交真。莫负天涯会，同为岁暮人。
冬夜月仍满，入林疏影横。霜清薜荔色，雁度关山情。
对酒兴难尽，披裘寒更生。故园丛菊在，寂寂照残英。
故人明发处，不寐听晨鸡。喜色盈眉睫，轻风入马蹄。
毗陵山远近，茂苑树高低。料得还家夜，相思月满溪。
蜀葵与唐镜，同节复争鲜。蜀葵终向日，唐镜每羞天。
卉木异情性，造化均陶甄。安得指佞早，重植尧阶前。
辇道山楼直，宫园水殿低。碧荷春槛出，红药晚阶齐。
钓石蛟龙隐，歌台鸟雀啼。翠华当日幸，花木五云迷。
金堤回北拱，宝殿乐西城。舂急奔湍上，梁危架石行。
池龙蟠九岛，苑鸟下层城。帝豫因民事，长杨愧颂声。
灌木晴湖合，高花午榭移。尧茨元不剪，周稼欲先知。
雨露悬蓬径，风云护竹篱。九重欢豫地，仿佛见龙旗。
云梯盘石迥，水洞穴山深。龙壑春雷斗，鲛宫昼日临。
璧金翻竹色，槛玉落藤阴。谁作梁园赋，还来奏上林。
曲台通太乙，复道肃钩陈。虎旅归营久，龙光绕禁新。
柏梁开日月，蓬阁接天人。汉帝崇文化，赓歌奉紫宸。
一夜春雷发，群蛰自相语。神龙岂不劳，人间要霖雨。
窈窕一佳人，铅华世绝伦。花因解语艳，山入画眉颦。
宝髻随时广，罗衣逐态新。坐令幽谷里，无夜不生春。
沈沈山下潭，粲粲潭中石。结宇子亦贤，喜作石潭客。
将同丘生栖，可有奇章癖。兹标本余契，遐咏亦驰适。
罔极嗟令妇，斯人独可钦。茹荼明苦节，对月比贞心。
养有潜移水，生无强委禽。堪悲川逝底，别剑复相寻。
离离园中树，花开动无数。或红如丹朱，或白如莹素。
今日正自佳，明晨不如故。易盛还易衰，浮华眼前度。
物情何参差，天地均雨露。南山有松柏，寿并金石固。
流云今出没，绿浦动清歌。秀色连天表，清晖奈若何。
南薰吹短袖，白水增澜波。向夕岚烟起，连山郁嵯峨。
白月在青天，照见地上影。城荒鼓角悲，露重衣裳冷。
草砌蛩乱呼，松巢鹤频警。徘徊复彷徨，发我心内省。
闻君泛苕水，我亦度湘川。踪迹分吴粤，音书隔岁年。
春花应尚好，归棹较谁先。独对端溪月，怀人寄短篇。
江左十年别，儒冠载道身。芙蓉峰上月，兰芷意中春。
聚首忆郎水，赓歌想瓠川。金华秋嶂晚，人在白云巅。
蜕落惊形别，风梢苦自吟。似怜失故我，故我在芳心。
枳棘载飞鸣，屯云过子城。花朝当席面，添得蝶蜂清。
张罗莫深入，回岩虎豹嗔。一苑博一饱，尔亦被罗人。
江鸿莫耽睡，狡猎夜施罛。阿奴曩告急，畏海不敢呼。
朝罢鸣弰动，终南校猎游。追獾应适意，衔橛却忘忧。
日入黄云暮，风生碧草秋。从官无谏疏，老去忆韩休。
肸肸神皋迥，銮舆晓驻时。天连双凤阙，地近九龙池。
日月开黄道，云霞翊画旂。泽随阳德布，春满万年枝。
御幄千旗拥，屯营万绮环。祥烟随凤跸，瑞日映龙颜。
金鼓辕门乐，衣冠彩仗班。嵩呼来父老，声动五云间。
少壮辞家去，从师千里游。雨深庐岳树，天接汉江流。
夜诵分渔火，朝吟倚客舟。遥知重会日，春满帝王州。
位望朝端重，文章海内传。高风仪后辈，古道继先贤。
门下三千士，人间八十年。如公保全节，此日竟谁肩。
上人居处僻，心与石泉清。道在从违俗，身閒不用名。
空阶松子落，雨径藓花生。怪得稀相见，年来懒到城。
世间无住著，林下且栖迟。映户幽光发，侵阶乱竹垂。
老年销记性，馀习未忘诗。此意难为说，西峰道者知。
异域无亲友，孤怀苦别离。雨中春尽日，湖外客归时。
花落青山路，莺啼绿树枝。从今分手后，两地可相思。
春尽故乡来，秋深别我归。宦情同纸薄，只是念庭闱。
维洛有崇堂，宛与伊阙京。层构何崔峨，仰观浮太清。
青云结悬牗，丹霞丽飞甍。鸡鸣事甘旨，爰以隆孝情。
定省日在兹，致美良匪盈。嗟嗟宦游子，百世以为荣。
君自邯郸来，复向邯郸去。邯郸月色好，夜照江南树。
太行多峻阪，中有羊肠路。往来不惮烦，知君为亲故。
还辞束带累，偶涉寻真路。松吹度钧天，篆烟生细雾。
翩翩尘外侣，杳杳云中步。儒道虽异途，同归在清素。
杪秋气方肃，寒风动凉户。羁人未授衣，适体宁捐故。
云开汉皋路，目送征鸿度。山容欲受寒，园芳已漙露。
故交夕零落，新知偶惬素。时资盍簪益，聊以慰迟暮。
浑沌无本象，表里同一照。古今若须臾，群真资众妙。
五阴绝纤翳，幽阳播灵耀。王乔并羡门，吾与尔同调。
扪萝扣禅关，长啸青云巅。山开西北日，水豁东南天。
凉叶散虚席，暝林啼清猿。浮云触石起，顷刻遍大千。
悟言造真适，谈空忘至言。何当登绝顶，俯视苍苍烟。
出门望南山，山翳林木稠。飞鸟欣有托，吾生念归休。
行行度前阪，褰裳涉荒沟。好风吹我怀，禾黍亦盈畴。
人生衣食尔，过此欲何求。日夕返穷庐，聊以忘吾忧。
乱后从于役，劳歌慰远程。废墟无客过，荒垄少人耕。
白骨横秋野，黄蒿没古城。停鞭增怆恻，我马亦悲鸣。
格斗今春苦，长驱径渡河。城池空溅血，将帅漫横戈。
丁壮充俘馘，金绘付梱驮。伤心摇落候，此地独经过。
虽然鼙鼓息，途次尚腰弓。残烧枯桑外，愁阴大泽中。
妖狐啼白日，新鬼哭秋风。道侧仳离者，时时掩袂逢。
十里泛遥碧，迟行领略全。轻寒犹勒雪，空澹自为烟。
鹤去山中墓，人来湖上船。梅花如补种，韵事亦堪传。
泉当亭际满，暗涧送声迟。源远无寻处，山空欲落时。
清泠醒酒梦，恬淡沁诗脾。学士留题日，高风别在兹。
言归还滞此，如鸟未安枝。复作经年别，同含失路悲。
越歈翻绿水，楚赋重香蓠。明月此宵意，孤光当为谁。
战斗黄尘起，蚩尤气塞空。邮书经月断，野哭万家同。
荆棘惊身窜，诗书叹道穷。兴朝方剪逆，用钺望元戎。
孤峰临静夜，松露滴微凉。短烛成诗捷，遥钟引梦长。
沸泉新茗味，澄月远江光。赢得閒僧共，迟明底事忙。
地是先朝赐，桥犹异代存。枯枝交陇树，流水到祠门。
落日瞻遗像，英风想逝魂。蹉跎余亦晚，愁向陆生论。
暮宿山下城，朝上山下驿。山高云雾深，饭久初见日。
岂不畏驰驱，欲憩仍复出。悄悄闵农心，落落用世术。
川涂漭无际，税驾何时必。赖此宽旅忧，千里青未毕。
楼阁翠微间，钟声白云里。寻僧秋日迟，落叶行数里。
长夏适佳境，嘿处甘无营。炎歊既已远，尘事何由生。
幽赏玩脩竹，清斋披黄庭。但兹寡纷虑，自然神气清。
河汉高且远，迢迢亘长天。与君隔秋水，河汉遥相连。
思君睹河明，心目恒娟娟。河明有时没，我心终不捐。
风起高树颠，清响一何悲。草木讵有情，寒暑移其时。
君子在远道，旅归渺无期。流光恒若斯，我心君焉知。
朝望樵山巅，暮止樵山麓。路回苍蔼深，天外散鸣玉。
谷口绚秋霞，半是经霜簌。坐此清冷中，顾见毛发绿。
峭壁有奇文，目瞑不敢读。此意无人知，藜床了心曲。
晓寒开祖帐，清雪映离觞。为客年华尽，还家道路长。
江山留赏玩，乡邑重衣裳。想见吟边兴，春湖共渺茫。
见说褰帷处，千山拥使君。嘉陵渡春水，栈道转秋云。
郡下平蛮檄，家传谕蜀文。病馀饶卧理，能不忆离群。
明月游太空，下映漳河水。侯门灯烛光，不照衡茅里。
清澈易生辉，秽污难具美。如何鲍叔牙，却荐巾车士。
云意黯千山，春游兴未阑。花深红雨重，草细绿云宽。
舟子频招渡，征人漫倚鞍。纷纷贪利涉，南北几人还。
漠漠湖堤柳，清溪月一弯。人家多近水，城堞半依山。
渡口渔镫出，林端野鸟还。萧然夜欹枕，凉梦到乡关。
世有千里马，人无九方皋。马来皋已死，天地一声号。
三川岂无吏，大抵黄河流。独有王夫子，中江一片秋。
三川岂无吏，大半风流仙。独有王夫子，此心常凛然。
三川岂无吏，万事成蹉跎。独有王夫子，分阴不放过。
趋向杨遵道，超迁贾太中。凝香清禁坐，不是学冲融。
积李崇桃树，鸣鸠乳燕时。平生华夫子，直道岁寒痴。
晚踏城西月，朝登海北亭。空闻仙驭远，不见相星灵。
岁月流行速，工夫间断多。良朋更凋谢，谁与共研磨。
侍从才今几，君王宠正初。常州何处是，头白小孙孤。
忆昔读书舍，寄在蓬莱宫。长松挂海月，短草留春风。
同窗四五人，肝胆如一身。虽存经济志，亦与云萝亲。
江水河湛湛，悠然濯长缨。扁舟渡江去，浩气横青冥。
丘园归一老，争识旧中丞。名遂情何澹，官休梦亦清。
引泉分石髓，招鹤下云坪。为问林栖子，畋渔契夙盟。
唐人少陵杜，虞氏纳言龙。官住两都遍，诗求百代宗。
金山渡头寺，铁瓮望中峰。若度卢沟月，可通书一封。
夜深犹诵读，扶我出风烟。水陆仍千里，门墙未一年。
课程虽应举，科级本希贤。明岁春风里，还来饮此泉。
天上白榆树，千秋紫塞阴。隔林观猎骑，时有射雕心。
四方争逐鹿，三户可亡秦。何事新安卒，同成马足尘。
捐金行反间，撞斗失谋臣。今日留抔土，应惭负剑人。
结发曾燕邸，强颜复楚冠。风波饶水陆，雨雪备炎寒。
舌为多言刺，腰从屡折宽。万行艰苦泪，惟向故人弹。
碧嶂青霄外，文渠锦席前。洞穿岩下邃，亭插沼中圆。
琴韵朝醒酒，棋声午破眠。因君忘去住，不问北征年。
白云没西日，我当东南征。念子在路途，执手久屏营。
娟娟闺中女，宝瑟理新声。扬眉为谁妍，修辞荐精诚。
覆水不再顾，放麑难自明。君其珍令德，努力须时平。
日月随人事，溪山共客情。水清鱼避影，松静鹤留声。
枌梓怡前辈，文章达后生。时闻扣牛角，犹愧似要名。
迷阳不自觉，春远此登楼。落日鲲鹏运，一桴天地浮。
白波心不变，青鸟信何由。八骏浮云里，平居端百忧。
昔游湖上寺，犹记释宗林。语我菩提树，恒河深复深。
风沙晚识面，江海后知音。白鹤翩翩去，青天何处寻。
拟此过逢数，何期迅别愁。青山问庾岭，沧海近韶州。
猿狖声堪听，桄榔叶正稠。风烟易春暮，须及曲江楼。
刘子吾邦秀，高楼元气边。定心还到眼，慧日正行天。
风物无拘碍，江山且岁年。平生腾踏志，终要九潘渊。
暑雨弥初夏，衰迟过半生。豹姿聊隐雾，凫性自依蘅。
勋业羞看镜，行藏笑拂缨。溪山开旧业，藉此寄幽情。
荒径无人扫，经年长薜萝。时侵愁毒热，老去苦沉屙。
云水随渔钓，莺花对笑歌。何来轩冕系，岁月枉蹉跎。
南海光芒处，人间识太微。为龙终布泽，是凤竟呈辉。
赋役当年法，兵戎此日机。庙谟公等在，天子自垂衣。
早旭照寒塘，晨风洒薜裳。岩林喧鸟雀，村巷出牛羊。
栉发悲明镜，翻经阅古方。菊花采已尽，何物继糇粮。
何地无芳草，朝来携杖寻。云罗俱胜迹，山水有佳音。
可怪泣岐者，宁知遁世心。鹿门如可作，还与共瑶琴。
五马乘春豫，看山更蹑云。旌旗沿树入，钟磬隔林闻。
瀑落山飞白，烟消气结文。题诗青壁勒，人拟鲍参军。
空斋悬暮景，脉脉向谁嗟。总为甘吾拙，非关用物奢。
明霞供晚嚼，苦茗荐春芽。自顾囊羞涩，无钱向酒家。
人人营岁事，吾独任吾真。似犊儿堪爱，如泥妇不嗔。
促襟时见肘，举甑欲生尘。咄咄何须怪，寻常士是贫。
阴尽阳将复，邀欢万国同。变音司乐府，添线试春宫。
有意梅迎腊，如知柳待风。登台遥伫望，载笔纪年丰。
连夜开文杏，先春发艳桃。非关催羯鼓，多是剪并刀。
蕊结蜂难入，枝摇燕误高。家家争彩胜，邀赏醉香醪。
山静晚凉初，僧寮寂不如。碍云嫌竹密，受月爱藤疏。
茶熟焚香饮，诗成洗砚书。惟君知此况，愿数过吾庐。
欢境悽怀动，新林逝客栽。嵇庭仍茂竹，张宅半荒苔。
湖忆临杯绿，花疑作赋开。酒船今寂寞，不复子云来。
梦里西川路，分明旧石湖。鸰原声正急，慈竹泪同枯。
川岳还灵气，风云负壮图。一杯浇宿草，何日到东吴。
病目恨乌丝，临书较已迟。涸池常积垢，俗颖惯生枝。
白下髯仙老，清溪子晋知。年来王履吉，独契爱鹅师。
岁序严凝日，仙踪断隔时。荒途无古剑，高冢有新枝。
壮岁同游地，今晨独到时。夜台无健笔，残菊有空枝。
欢境凄怀动，新林逝客栽。嵇庭仍茂竹，张宅半荒苔。
湖忆临杯绿，花疑作赋开。酒船今寂寞，不复子云来。
未战先行赏，君恩信是多。何时诛仆固，终日忆廉颇。
朝士空持橐，边人自枕戈。争传万里外，有诏下西河。
近得尚书信，殷勤问圣躬。愧为香案吏，未觐建章宫。
寤寐思明主，安危寄令公。皇储何日定，应待采芝翁。
别离无复道，天地意如何。愁入征云暮，心惊飞鸟过。
忧来千虑少，归去一身多。行止皆无策，相宽一放歌。
倦游仍伏枕，归思更何如。君已怜将别，吾方念介居。
家贫沧海钓，身老茂陵书。知有盈觞酒，还来伴直庐。
昔读高僧传，今看胜地形。院寒留桧柏，殿古落丹青。
宝塔参遗影，荒台问译经。驻车春日暮，散步出林坰。
我皇忽晏驾，君行辞直庐。九霄持使节，万里捧哀书。
湖望双龙鼎，桥回驷马车。锦城花满树，争识汉相如。
冬驻华清殿，千秋忆翠华。青山无帝宅，荒草半人家。
雪下汤泉树，春回绣岭花。长安望不远，谁见五陵霞。
近览南山霁，遥迎西日曛。黛横千里色，花抱五台云。
城阙行相映，川原望转分。丹梯悬石洞，未访赤霞文。
谢庭看朔菊，楚客醉燕邦。琼树元相对，金花亦自双。
霜云阴夕院，灯火灿秋窗。待到重阳日，还来倒玉缸。
西林云昼静，覆院海榴花。坐映东窗下，疑窥邻女家。
枝枝摇绿水，片片落丹霞。错比珊瑚树，光辉逼日华。
百战将军死，中原将士哀。山河犹汗马，霄汉已云台。
敢料安危势，须还节制才。南征闻日远，消息几时来。
逐客滇南郡，云天此路长。高秋行万里，落日泪千行。
作赋投湘水，题书寄夜郎。殊方气候异，去矣慎风霜。
绣衣真昼锦，彩服更花辰。海鹤称觞数，江鱼入馔新。
近欢追里宴，遥祝借朝绅。堂下忘忧草，今春倍往春。
陵阙皇灵閟，山河王气遥。万年龙虎抱，每夜鬼神朝。
玉碗留天地，金灯照寂寥。如看翠华度，缥缈在青霄。
帝胄宜承序，贤王遂启封。圭分劳睿眷，笙别怆慈容。
地接荆衡胜，人多宋景从。行看江汉水，何处不朝宗。
妄意商晴雨，沉绵叹未休。生苔将及榻，抱卷欲登楼。
竟日凭何遣，孤衷祗自仇。纷然多所念，不暇为春忧。
腊月如常暖，兹宵觉未曾。听声仍带雨，散粒乍为冰。
以我客途始，遥知寒思增。与舟相齧处，彻夜冻层层。
村鸡寒复涩，又觉五更时。门帖留新句，他乡见古仪。
所思聊复尔，有梦不容追。却愧主人意，艰难备一卮。
结此如烟质，微嵌似玉名。相携同命脆，各自恋身轻。
钿盒藏幽魄，双鬟致远情。偶因幻昧迹，馀恨复分明。
梦与梦相续，南齐恰几春。钏馀琥珀冷，虹逐美人新。
抱影愁光烬，蒙花可带颦。一般缄惜意，终是女儿神。
寸管迥相接，宁因数面亲。论交何所赠，开匣未全贫。
落落远游意，潇潇风木晨。感君仓卒际，寄瞩不辞频。
閒羡楼居好，低回撤烛迎。月来浮袷净，茶点入瓯轻。
促坐嫌分影，吟秋非一声。相看澹不了，何处复关情。
悬知离火宅，未肯背明栖。一叶才能汎，中流此不迷。
枫根逢月黑，芦渚觉风嘶。残烬飘何极，荧荧早向西。
乍雨一番洗，湖光皎可看。霁昏何所属，晓暮亦云难。
绿遍天同湿，鸦飞照乃残。半因来往熟，幽折得相安。
分外添明秀，如将山色矜。层层停客舫，点点着渔罾。
新月光初引，晴霞煖渐蒸。淼然馀一白，临视久无凭。
塔院谈经处，吾来风雨时。秋深林叶散，云度磬声迟。
莫拟登楼赋，应歌伐木诗。古廊明月夜，翘首动遐思。
亭榭倚危岑，登临惬赏心。山疑浮海市，人似到云林。
花气扑帘入，歌声杂鸟吟。相看春意足，底用出郊寻。
岁暮将何适，三山烟雨边。日明知海气，云尽识江天。
古树开僧寺，寒潮荡客船。登临殊有意，濡足祗堪怜。
花开研池傍，花落研池底。洗研译经时，斛尽龙池水。
苍色映池水，萧萧生暮寒。有时秋雨中，遥见山僧还。
若问青楼娼，芳年二八强。轻罗不遮面，绣户自焚香。
对客时题句，怀君每断肠。倘能贻锦字，犹胜梦高唐。
孤云与独鹤，去住本无依。觉路何人往，空门羡尔归。
晨钟吴苑树，晚饭越山薇。相见陆居士，茶经对息机。
白玉开洞房，药田元气湿。老龙雨四海，向晚随云入。
有约曾三度，良宵此会难。月中倾小酒，物外得清欢。
轮走云容递，香飘桂影残。金波浮太液，光彩忆长安。
不惮名山远，来从太史游。客兼群谢会，人羡李膺舟。
水色摇残日，蝉声剩晚秋。滔滔江上意，箫鼓在中流。
树影临江断，名山入望遥。村原隐楼榭，云日丽风潮。
酒对澄波夕，琴将片月招。客行殊未已，何处是西樵。
新月小如眉，维舟初见时。影寒清不灭，光动夜能迟。
巧引名山兴，晴依小谢诗。琴歌恣幽赏，相对送清思。
回舟泊水寺，入夜访禅踪。月送过江雁，云随出洞龙。
晚凉清宝瑟，细雨落芙蓉。客醉倦思睡，开帘闻晓钟。
落月在深竹，送君朝出山。乘闲幸相及，得趣不同还。
远火鸡声外，残霜鹿迹间。亦知非小草，惆怅损离颜。
为怜清夜色，乘月步烟霞。树暝山无路，林香桂有花。
沿崖疑积雪，傍砌失晴沙。归路乌啼冷，澄空玉镜斜。
微风吹绿野，月出泛轻艖。倚棹听山响，闻香辨岸花。
乘流无远近，托兴有鸥沙。不觉寻源转，留人烟与霞。
白云深不极，篱落数家村。风俗有遗朴，儿童亦候门。
花寒风自落，山晚日初昏。就此聊高枕，登临兴绪繁。
清川望不极，行客感何深。落日他山外，怀君紫雾林。
索居时屡改，愁思病兼侵。寂寂推篷夜，长歌对玉琴。
瘦因长厌肉，淡岂为无盐。散帙诗千卷，扁舟雨一帘。
潭香花影聚，人语鹤声兼。坐待前溪晚，新篁爽气尖。
尘掩阳关路，空劳歌渭城。未论霜鬓改，偏喜布裘轻。
海近日常早，心閒梦不惊。山中何所有，葵藿向阳倾。
最是青春好，其如白发新。却怜看镜日，长忆画眉人。
莫问前生事，争誇见在身。嫦娥有灵药，重喜结芳邻。
休道论交晚，相看岁月长。雪消沽酒市，云满聚星堂。
占气春将到，忘年喜欲狂。须君留信宿，同醉满庭芳。
曾问西来意，谁参最上乘。即心原是佛，出世不如僧。
说法空堂月，翻经午夜灯。炎洲多苦海，应有玉壶冰。
却笑门如市，劳劳欲避人。闭关藏竹坞，倒屣厌车尘。
乐国如何地，浮生祇此身。扁舟同载酒，江上且垂纶。
黄花三径好，一醉即柴桑。月色临池近，秋声入夜凉。
江天横朔雁，垄树带斜阳。犹忆边城日，登楼望故乡。
孤屿横连海，渔樵共一家。沧波浮日月，远树带云霞。
夜静骊珠现，沙平雁阵斜。扁舟星汉近，缥缈泛仙槎。
世态烟波转，江流自古今。共看千里月，长照百年心。
尘掩虞卿璧，山藏董坞金。忆君投辖醉，天远白云深。
世局纷纷变，斋居总不知。青春忙里过，白日静中移。
鸿鹄翔千仞，鹪鹩恋一枝。此心忘去住，面壁得吾师。
结屋沧洲上，桃花隔武陵。海深先近日，山远不逢僧。
鹤立千年树，岩藏六月冰。苏门渺何许，长啸忆孙登。
西北风尘地，那堪论泬寥。与谁筹国事，何日灭天骄。
塞马宁论失，江鲈早见招。薄躯犹善饭，拊髀未全消。
千古名楼远，凭高何壮哉。江随天地转，山抱日星回。
树色连云合，湖光拂曙开。欲寻仙客去，乘鹤共飞来。
天远层云合，占晴独倚门。玄蝉投树滑，黄潦入江浑。
山气岚烟重，蛙声鼓吹喧。三农歌帝泽，晴景未须论。
风从天上起，吹送野亭香。竹外红云岛，溪头白玉床。
流霞开艳景，明月助清光。斗酒逢君醉，宁论世路忙。
炎天长独卧，岑寂最相宜。客散何须问，瓶空不自知。
闭关凉雨过，题竹晚风吹。小步临花砌，婴儿执袂随。
扁舟达夜行，明月出天际。一见紫云城，再见龙津第。
遥水落风花，微香吹月桂。风月涌金波，漾漾激湍逝。
激湍自快心，磷石多为厉。寄语操舟人，滩高应少憩。
走马岑黄路，诗应不费寻。隔溪茅屋水，近郭竹坡深。
路曲盘山顶，人劳息木阴。驿楼应咫尺，衙鼓正沉沉。
九日忽风雨，登高事已非。秋声繁灌木，商意薄轻衣。
众壑浮青霭，千峰失翠微。小山培塿甚，吟眺亦忘归。
各送皆先别，君留更一宵。江头两分手，相对各魂销。
南望驿楼远，北看帆影遥。折来亭畔柳，此日定萧条。
长贫家累少，有道世缘轻。山许高人占，田归别主耕。
老惟安落魄，隐不爱虚名。下榻怜吾弟，秋来几到城。
零落田园后，还嗟世事更。眼昏妨夜读，身老废春耕。
稻麦亏丰岁，齑盐淡此生。相看灯影里，无限旧时情。
夜永睡已足，晨兴及东轩。拂拭几上书，静临窗卞翻。
茅檐日初上，蒲团坐方温。萧然一室内，湛焉心独存。
僻居非索隐，沉默本无言。敛帙振衣起，闲度风竹喧。
云间一青鸟，口衔红锦笺。遥遥度北极，飞去玉皇前。
之子怀明德，养翮八九年。大试调羹手，持向紫微垣。
昨宵帝座明，光芒烛中天。瞻望广寒宫，姮娥正娟娟。
弱龄慕遐举，久钦五岳游。岂曰俟婚嫁，堂上日西流。
依然乡里人，夙志竟难酬。睇望飞云岭，飞云何悠悠。
去此片时程，驾言理方舟。愿附松萝枝，永与静者俦。
飘泊天涯路，孤伶客里身。云山常作伴，琴鹤旧相亲。
历惯风霜苦，空惊岁月频。廿年驰部檄，不换此身贫。
秋入桃源路，烟霏淑景深。云回千嶂合，风动万松吟。
古洞留仙迹，孤舟系客心。渔郎不再遇，空自费登临。
五夜窗冰白，推窗见雪明。群鸦禁不诣，画鼓寂无声。
银塔联瑶树，琼宫隐玉城。独怜天际客，孤枕梦难成。
长空多浮云，微雨沾四郊。美人隔兰渚，杂佩不可要。
去年梁间燕，今岁将寻巢。时物各芬芳，吾兴亦飘飖。
珠箔障东风，星月耿深霄。欲理阳春词，朱弦为君调。
关中论功业，相国称发踪。一朝清苑地，廷尉忽相逢。
免冠且徒跣，局促如儿童。陆生虽竖儒，进退颇从容。
矗矗林影静，白石况如砥。幽幽青苔色，离离见屐齿。
岂无橘中叟，还逢烂柯士。日入始言归，相送青川涘。
青崖泻流淙，蜿蜒在窗户。临风喷轻雪，穿林散飞雨。
高源出无尽，余涧沾还溥。羡彼轩中人，似坐匡庐下。
秋月何娟娟，一轮冰镜冷。人心照不见，照见人孤影。
秋雨何潇潇，五更滴红叶。滴滴叶间红，可以比啼颊。
不知秋何如，明月照人寝。上照凤凰琴，下照鸳鸯枕。
寒风夜萧飒，门外白皑皑。窗破何须补，从他雪入来。
咫尺白云隔，千山未许游。前王曾驻跸，幽客几埋头。
洞壑愁中见，烟岚梦里收。可怜溪上水，万古自空流。
胸有真山水，看山何必山。振衣千仞际，坐客下床间。
楚汉人安往，英雄事可删。嗣宗与叔夜，各梦不相关。
刳形为土木，疵垢全其真。屋角牛宫显，河湄麂步新。
飔音凄断楚，日色冷幽蘋。荔佩今无恙，何妨署怪民。
由来世德邈，父子守残经。祠庙颓垣倚，墓田茂草青。
妻奴羸百指，鹅鹜绌千翎。破屋吟声满，年年饯客星。
干戈离乱后，陟屺有慈亲。一杖依山曲，全家爱水濒。
蛮风废蜡腊，竹室杂岐豳。摇落伤心处，峥嵘视葛巾。
勿谓门庭寂，楮歌乐成员。一人知己可，四海草庐分。
男子疲张裔，英雄壮使君。空山多虎啸，清险月中闻。
阅物当颓纪，交游忆曩时。风流我辈灭，零落在林埼。
刻楮真无用，屠龙殊不宜。何如十亩上，日讽伐檀诗。
熊魂日象煜，怪雾秘天倪。白粲冈头草，鬼薪岭上桋。
龙门终马走，鸿渐逐鸡栖。百里乡关迩，能无泣路迷。
客作混佣保，疏茅俯泌洋。蹲鸱刚半耜，杞犬未成行。
厌虎方多误，树兰美不芳。想无庞马辈，胜似萃鱼梁。
自石与山水，无之不字霜。柳州州曰柳，蒋径径从蒋。
留使名贤记，烦将缺事详。萧萧稀菊本，风物拟柴桑。
水根泽腹见，石腭露回湾。鸡黍为供少，鱼蔬适市艰。
瞻星礼太乙，筮易兆天山。不与圭峰竞，选形物外间。
行跻覆舟岭，睇览秣陵城。壑听松涛涌，林窥鹿子行。
荒凉梁堞散，埋没晋丘平。皎皎江南月，空流玉树情。
白日君当道，山前子妇悲。秋原烟草里，谁复问狐狸。
碧云从天来，清风落君手。老龙睡初醒，恍惚无何有。
秋候天如水，风清月正明。浮云断一点，长望泰阶平。
人心是浮云，一日几变易。吾友山下松，此心已如石。
日晏歌黄鹄，时清茹紫芝。君心天下独，天意独君知。
东井回天地，西奎应古今。已无生与死，况复说浮沉。
北斗佳人在，东风信此君。看他天意思，深得月精神。
关山一只雁，霄汉两三峰。借问门前水，依然万折东。
铁骑锁东风，残花野兴浓。玉梅犹在此，消息自天通。
终南谁是主，分守愧明时。曹植非吾友，刘苍是我师。
有园惟种竹，无日不吟诗。入夜重门合，天心月上迟。
美人隔千里，四德齐凤凰。声韵谐律吕，文绮动辉光。
梧叶飘金井，游子之何方。十书不一到，情如针刺伤。
方生谈禄命，往往不受金。谓是五行理，岂易钩其深。
我知据所得，稍稍从规箴。贵贱有天定，中否非所任。
子术诚若斯，子道良足钦。曲学以阿世，悠悠觉何心。
卜筑虽方丈，青溪合自然。壶中乘倒景，枕内叩灵篇。
龟脑方和药，龙胎定假年。从来山泽里，别自有儒仙。
杪秋天变阴，落叶下高林。不辨仙游处，惟惊驿路深。
云重鹄驭远，月暗凤笙沈。独有缑山庙，居人仰至今。
秋色来何处，空亭夕景衔。山情恬鸟雀，霜意宿松杉。
寺近时闻钟，林疏忽辨帆。平芜踏歌遍，岚重湿衣衫。
夜深潭影黑，秋净月华明。游女珠频弄，潜蛟卧不惊。
苏公赤壁赋，杜老渼陂行。千载神交处，高吟兴共清。
偶尔得名酒，日夕斟酌之。顾影忽复醉，回飙吹我衣。
颓然即枕席，觉来还命辞。归云返大壑，栖鸟恋故枝。
人生贵知止，汨汨将奚为。以心为形役，寓形复几时。
日月无私照，乾坤有至仁。玉堂徵使者，铜柱劳王臣。
星入龙编野，风清蜑海尘。归来公事了，黄阁重丝纶。
北极奎章焕，南交使者归。雕题瞻礼乐，象齿贡京畿。
听漏趋青琐，停骖解绣衣。上林春色好，官柳正依依。
为爱林塘好，频从驷马来。仅成三日别，复作一尊开。
桥忆牵衣草，庭思待月梅。昔心还卤莽，此夜重徘徊。
畏客双尊在，留人一榻迁。浮云去万里，明月更婵娟。
细柳风藏碧，新榴夜失妍。无能永兹夕，心折薜萝前。
不尽山灵僻，难持幽思翻。星辰莽相照，鸟雀一何喧。
竹叶传金瓮，松花落石门。危峰一长啸，髣髴是昆仑。
何处阳春调，来同此夕歌。地能燕市有，人得楚狂多。
把盏青天坠，题诗紫石磨。一呼去魍魉，词组即江河。
零露隔金掌，长天转玉绳。夜惊群象远，狂得寸心凭。
高树歌能立，危岩暗可登。何当谢尘网，日日白云层。
东源山水好，闻说似终南。种黍都为酒，诛茅小作庵。
过门人问字，看竹客停骖。亦有幽栖意，迟归我独惭。
川广片帆悬，轻霞欲暮天。蓼花明远岸，芦叶隐低田。
风起青蘋上，云归白鸟前。元多山水意，对此自悠然。
今年岁在辰，亳上客星沦。为蝶真今梦，犹龙定宿身。
图书空满箧，几阁已侵尘。愤极凭天问，何心生此人。
飞鸟点青天，惊鱼跳锦川。檐栏相照映，空水共澄鲜。
草际分皋陆，烟中辨舸船。有亭佳如此，真觉主人贤。
绿叶暗花枝，莺鸣新柳时。偶随芳草兴，遂与白云期。
探径非人到，穿林有鸟窥。行逢桃树下，路口使心疑。
久欲求遗草，今来访故庐。北窗存卧席，东壁有藏书。
墨沼春苔长，琴台夜月虚。年年桂花发，人拟子云居。
微月入庭除，疏松散清影。山深岚翠浓，露落衣裳冷。
当时月下人，踪迹同萍梗。对月思所驩，此情空耿耿。
泠泠江水深，水深千万尺。登楼有所思，所思在行客。
期我春风时，春风期已迫。人生几何时，晷运如过隙。
向夕群愁起，幽期幸不迷。天垂鳷鹊外，城转凤皇西。
翠斝淹宫漏，春星散马蹄。十洲飞梦远，何路问丹梯。
南斗临丹壑，西筠瞰紫氛。虹垂青玉案，花落黑池云。
地迥鹤书下，天空鸾啸闻。何当栖颍者，复此浥清芬。
释子离人群，高居远俗氛。开门山色近，汲涧水源分。
禅榻常栖月，僧衣半裛云。万缘俱寂后，钟磬夜深闻。
闰厄无人见，山深携汝回。暮蝉哀不去，秋草喜同来。
梁栋随明世，茅茨合短才。千年如碍日，能记野翁栽。
东挹匡山洞，西凌妩姥云。酒船终日至，渔笛几江闻。
扶病思留客，藏身俟报君。交深忘去住，秋叶点鸥群。
雕鹊架银桥，灵孙步玉霄。月疑加镜彩，云似助衣娇。
燕乐方牛渚，鸾歌已凤箫。但知天地久，讵叹别离遥。
菊日红圆敛，鹅山翠仄流。过风高动树，出月直窥楼。
浪迹无关世，羁心不共秋。明朝渌水泛，别与白云留。
峰青画龟石，水丽控龙沙。楚树悬猿直，衡云带雁斜。
笙歌塞江县，琴响彻山家。思君整飞舄，待此步飘霞。
千古英与奸，固自两称雄。之哙学唐虞，死蛇安似龙。
汉高巧胜人，扪足伤其胸。孔子厄桓魋，微服以蔽躬。
海罽染啼猩，征袍制始成。春笼香共叠，夜帐火俱明。
自与鹑旗映，还宜蟒绣萦。战归新月上，脱向侍儿擎。
老骥志千里，蛰龙卧三冬。岁寒知后凋，惟彼柏与松。
所以古君子，韬光养疏慵。时来意气得，叱咤风云从。
有生非无母，失恃才五龄。已惭泣杖俞，徒慕刻木丁。
谁知树欲静，无奈风不停。终身罔极悲，年年坟草青。
山影浮寒浪，沙痕没早潮。贪观波面寺，不动镜中桡。
天下元无事，劳劳我有心。相携沙上语，山月二更深。
船中酒多少，船尾阁春沙。恰到溪穷处，山山枳壳花。
当时尊孔孟，用世必诗书。夫我何为者，先生非过与。
长歌扶晚醉，短发向秋疏。坐惜篱前水，持竿试钓鱼。
西来何处水，千里不平流。入海鱼龙喜，怀山草木愁。
雨边明落日，石角上孤舟。寄语周京道，劳生不自由。
造次中秋过，商量九日来。诗将秋景澹，菊共老人开。
时节陶潜醉，江山宋玉哀。平生沧海意，不受白鸥猜。
山人无外事，白首稚儿同。弄水溪堂背，争棋纸局中。
盆池秋见月，竹院夜呼风。触事成唐句，狂歌向碧空。
飞去三千里，开过几劫春。此言谁解得，还汝日东人。
白云不作雨，作雨但霏微。长罨青山路，唯教翠湿衣。
菉竹在坡陁，兼葭隔洲渚。咫尺雨中秋，披图谩愁予。
双蝶忽飞来，扑之意偏好。绣扇著春堤，恐污宜男草。
山中了夙愿，昨岁请经时。买得江南画，云山欲见之。
衣轻夏体快，载重粤帆迟。五月吴门上，思家因荔枝。
读礼讫祥禫，试琴成笙歌。丘坟肆畋狩，志行穷琢磨。
天人贯粗微，昔今纷网罗。大道弥宇宙，眇薄将如何。
青霞抱琳馆，萝阴络深径。龟游烟沼煖，鹤立天坛净。
微香拂幽洞，欲觅风不定。云房并县帘，昼日锁虚静。
琪殿临高台，时闻落瑶磬。循除步周匝，遍扣无人应。
东林一片石，绿藓生秋痕。时招葛巾客，对坐倾匏尊。
俯爱涧下水，仰观枝上猿。谁能策羸马，日夕依朱门。
下郭有幽宅，前当大诰峰。壁犹存宋拓，碣不是秦封。
北户六桥塔，南邻三殿钟。演花时过客，谁复梦元龙。
万事已弹指，心犹不尽违。湖山堪久住，虾菜便忘归。
旧有丹砂诀，终同白鹤飞。如何儿女泪，今日更沾衣。
把别当春半，还期应麦秋。卜居无片土，前路一孤舟。
百口家何在，千金价莫酬。苦看江月白，斗酒与谁谋。
永夜匡床寝，慈悲泪眼前。供花犹在盏，明焰别生莲。
葛屦歌萧索，秋襟梦倒颠。悼嗟千万次，如是亦徒然。
我昔谪湖湘，凌冬出畿甸。驱车陇阪间，风雪朝盈面。
六合亘顽云，九疑怅难见。披图感旧游，流光去如电。
积雨晓初晴，林峦翠如沐。鴶鵴知阳春，桑巅催布谷。
骑驴者谁子，寻芳纵吟目。何日脱名缰，青山并幽躅。
每见江湖面，便生霄汉心。此心固未稳，有病莫能任。
岂惟吾身病，心亦久清阴。未须论世事，归去亦自针。
无限留连意，长亭尽一卮。潮添梅雨歇，暑薄柳风微。
行色缘诗壮，离舟趁醉移。并州故乡景，能不介心思。
半挞碧窗纱，凭栏趣转嘉。雁声来别渚，秋色入谁家。
云去山容瘦，风来雨脚斜。老僧谢尘鞅，坐对一篱花。
杨子波涛阔，知津已有年。晴沙明鸟迹，腥水带蛟涎。
树色藏孤岛，钟声破晓烟。劳劳成底事，又买渡江船。
羁旅身长病，蹉跎岁乂残。头颅应渐改，梦寐若为安。
省事慵开户，无言独倚栏。深杯聊复举，长铗未须弹。
青山环古刹，彷佛画图开。禅榻留云宿，僧斋唤鹤陪。
听泉忘久坐，刻竹记曾来。老衲浑无事，关门护绿苔。
绿杨漫垂舞，摆动春风情。吏役甘作苦，瓜期思田萦。
寻溪观游鳞，出谷听流莺。别有漆园客，长歌怀友生。
千步垂杨柳，阴连喜水生。华深吹落絮，叶密坐流莺。
早发木兰桡，江行趁落潮。雨分牛脊近，云隔马鞍遥。
弟妹成疏阔，交朋竟寂寥。谩持昌歜酒，那得客愁消。
四百滩头路，峰峦面面青。路疑行绝栈，滩似泊空舲。
平地飞千瀑，高天突万星。不因司马在，吾岂别玄亭。
一滩高一丈，滩尽到天都。叠嶂云飞动，阴厓日有无。
辛夷残紫落，踯躅乱红敷。独少行云庙，分明入峡途。
明发寒逾甚，羊裘当锦袍。争风帆力猛，破雪橹声豪。
闇谷迷红树，悬厓露碧桃。居然丘壑底，不用武陵逃。
悬水三千仞，奔流落大川。片帆危欲堕，群缆急争先。
石险时栖鹘，峰高欲跕鸢。兹游信奇绝，点笔漫成篇。
树色逶迤合，山光次第来。岸疑夸父坼，厓似巨灵开。
蜀客迷三峡，闽人话七台。移舟傍鸥鹭，此夕漫惊猜。
嵯峨探虎穴，䆗窱入龙宫。百丈飞湍下，双篙巨石中。
地危真破冢，天近欲乘风。恰称诗怀壮，长歌万虑空。
密缆纷如织，高樯望若攒。怒涛翻绝壑，飞浪叠层峦。
不雨青天润，无风白日寒。苍松植何代，百尺架㠝岏。
片石俱飞动，千山竞送迎。地真游黯淡，天似入蓬瀛。
缆束高厓度，樯穿绝壁行。谁呼谪仙至，白日跨长鲸。
君向杭城去，兹游似马迁。应传越客酒，先泛楚人船。
入郭湖天迥，观潮海月圆。因君话禹穴，高兴亦飘然。
君当远别时，驱车过我庐。仆夫催载行，而我还踌躇。
秋日风色寒，送君临路衢。贫别无可赠，慎保千金躯。
忽得泥金报，犁然喜可知。别耗谁人将，道远或传疑。
游子竟不归，浮云日南驰。谁意曩日别，遽作终天期。
形声日已远，魂魄入梦寐。藜床委羸肌，拳足尚抱稚。
别久喜见君，倾倒平生意。对君诵我诗，觉来莫省记。
晨起翻素帙，索君寄我书。时当初第日，况兼抱瘵馀。
千里重相思，诚情还寄余。洒泪不能读，什袭当璠玙。
爱材匪不长，植志非不强。鲜君心地好，皎如秋月光。
秋月出重阴，流辉天汉旁。如何独不见，千载令人伤。
靡靡遵归路，岧岧见驿楼。朱帘迎日捲，画栱碍云浮。
眺览通恒岱，跻攀切斗牛。乘轺来使节，驰驿驻行驺。
送尔今重过，凭高试一留。诗成清似玉，洒翰记曾游。
菡萏开初盛，池塘及早秋。根从玉井得，叶似镜湖稠。
丽彩凝云动，清香抱露浮。娉婷汉女出，窈窕洛神游。
折赠宁忘远，听歌或弭愁。惟将君子意，临别寄绸缪。
流水深成港，芙蓉照水新。葑溪非镜曲，莫误浣沙人。
心源无一物，何物更能浑。活活天泉在，凭君莫挠源。
四贤堂外月，颜色满空梁。千古贤宣慰，中心一瓣香。
谁家重生子，血化剑芒腥。因读征边录，千秋憾武成。
云汉昭宸极，人间一阁张。始知天广大，不外照辰阳。
诸滩汇前溪，奔腾下岩壑。二月落山花，随流到南郭。
早雾笼山暝，新松匝殿稠。三边余武烈，八骏想神游。
花萼皇情远，衣冠岁事修。伤心大官酒，犹得献千秋。
榆翟承恩日，螽斯衍庆年。岂期哀博望，仍复别甘泉。
避辇风犹在，当熊事已前。独令青史上，重续仲仁篇。
舣棹梅家沜，晶盘荐荔枝。珊瑚骄妾眼，鹦鹉劝郎卮。
带绾同心结，衣悬续命丝。广州香茉莉，开落鬓边知。
赤县三年爱，玄谈午夜悰。来詹初及夏，归计拟延冬。
清饮秦淮月，高寻颍上封。再游浑熟路，金马过卢龙。
钓鳌生远兴，歌凤上高台。海气风吹断，江流树引回。
莓苔行径滑，钟梵寺门开。如此佳山水，生涯几度来。
自发乌思国，于今数月过。雪中临黑水，冰上渡黄河。
裘觉青貂敝，经烦白马驮。玉关生得入，定远喜偏多。
又向南陵去，复携良友同。人烟千嶂里，客路百花中。
雉雊初晴日，莺啼满树风。渐知精舍近，清磬出林东。
谷里何人住，山腰有径通。老猿时挂树，好鸟自吟风。
古涧寒泉碧，连山夕烧红。隐居惭未遂，明日片帆东。
平凉来又去，官满复之官。塞晚黄云合，边秋白草寒。
有储诸将喜，无讼远人安。万里关山月，吟诗独自看。
冬日大梁城，郊原四望平。云开太行碧，霜落蔡河清。
欲问征西路，兼怀吊古情。夷门名尚在，无处觅侯嬴。
一片复一片，西风与北风。但看阶下满，不觉树头空。
缀服犹堪用，题诗自不工。山童朝更扫，闲委古墙东。
晓发扶风县，云低欲雪时。长河王莽寺，独树马超祠。
营窟炊烟早，牛车度坂迟。非熊无复梦，渭水自逶迤。
庐山天下奇，良游遂平素。江帆渺何之，连峰散晴雾。
云端五老人，粲然风骨露。青衣或来迎，木客时相遇。
夜坐松底石，天灯知几处。忽闻岩际钟，忘却东林路。
千古高风在，薰人姓字香。齐驱神合券，相对日生光。
信义镌金石，彝伦刻肝肠。有心当愧死，世态日炎凉。
羽化应无足，乘鸾事已非。银河须鹊驾，乔舄傍乌飞。
赤石平如砥，丹梯稳似矶。凭虚升宝殿，幻境去忘归。
陇上蓑笠翁，礼度何其野。花落不知秋，却笑王侯假。
连封多沃土，跨海尽渔家。挂月榔椰影，映山桐刺花。
远峰列石城，众水护山郭。禾黍遍郊原，鸡声暗篱落。
枫叶藏蛋雨，春江作画图。谷回诸径浅，天远数峰孤。
碧草侵环堵，江月醮柴门。三咽谁家笛，孤砧何处村。
天籁凉生竹，山鸠鸣向人。偶逢社日鼓，识破陇头春。
细雨送秋声，明蝶竞春蕊。不见绕梁人，相思隔江水。
地阔炊烟集，年登米价轻。不知宽一分，犹似枉平生。
佳菊满篱东，朝来寄好风。花连人共晚，香与意兼融。
皎皎鹅肪白，盈盈鹤顶红。相看思欲赋，才拙句难工。
石门雨断桥，途阻虎溪遥。仄想远公室，秋莲应尽飘。
愁猿吟雾里，落叶重林腰。更有天池望，岩岩向碧霄。
个个水仙甲，层层叠砌安。笼烟银色界，簇粉白旃檀。
藓积蜂房翠，苔侵鹤翅瘢。那堪闺阁夜，斜照月明寒。
戒鹢待洄溪，分鸥日未西。暑烦宜雨破，潮满觉天低。
看竹沿江坞，听经到准提。停桡问谁子，槐柳与娄齐。
凉风沁石骨，快雨过山头。筏上行沙鼠，云中啸老猴。
天长鸭绿水，斛许翰青舟。万里游垂尽，六休休未休。
流光元夕到，春事半园居。映月花还嫩，随风柳未舒。
枕欹招隐赋，笔阁绝交书。怅望烟霞外，何时返鹿车。
江干相送罢，去去望仙舟。不耐云山杳，其如岛树秋。
龙颜欢谒帝，燕颔定封侯。他日收成绩，归来觅酒俦。
子往宁亲日，予惭得婿初。酒杯三接后，衣剑百愁馀。
庾岭迟梅使，琼山少雁书。蛮方慎眠食，应足慰离居。
迩来高伯子，衰病复何如。药圃苦留价，文园漫著书。
日眠花阁暗，风避草堂虚。未说长生诀，千金爱女躯。
肺病忧勤积，明时为政初。楚冈留竹虎，燕水泣银鱼。
臣得终王事，儿惭读父书。回思弘化地，伽木正扶疏。
用世无中策，青山岂愿违。门开扬子宅，井息汉阴机。
菰米秋田食，天蚕卒岁衣。閒垂一溪钓，呼酒换鱼肥。
四年违骨肉，五十到头颅。老至亲朋阔，年荒涕泪馀。
生存幸儿女，丘垄暗楸梧。回首云中雁，飞飞影不孤。
月落秋山晓，城头鼓角停。长江流远梦，短棹拨残星。
露湿鸥衣白，天光雁字青。苍茫回首望，海岳一孤亭。
朝事不入耳，入恐滞眉端。君子自为敌，小人能即安。
牛李横角抵，洛蜀竞崩湍。未必深山内，闻歌行路难。
乡书不入眼，入恐翳双眸。闾井有封豕，衣冠多沐猴。
东家易新主，西田非故畴。欲借空门宿，阇黎讼比丘。
知己世不易，知人吾亦然。方共东山隐，甚谓安石贤。
物议善翻覆，时情多变迁。何如饮清泌，高咏白驹篇。
右军本清贵，暮年厌时私。偶闻远游讯，遂结良常期。
峥嵘破羌帖，掩抑誓墓辞。朝贤未应悉，惟许蓝田知。
阿游踞东阁，赣君谈坐隅。小生乃相吏，苟出当非夫。
感慨事已往，功名人自愚。纵甘嗟来食，念此非穷途。
东京昔云季，贤哲亦憧憧。少犹慕党锢，晚则趋中庸。
吾爱黄叔度，世矜郭林宗。揽辉固威凤，无闷乃潜龙。
何由贡禹冠，寂寂向空弹。薇蕨尽堪饱，薜萝殊未寒。
将无弋腐鼠，谓欲饵鹓鸾。见侮乃如此，雄心胡不残。
元王溷大历，矫矫独杨公。所以白麻下，弇然素丝风。
驺呵京兆削，粉黛汾阳空。虽怜夺之早，高名翻得终。
冬寒衣一称，朝饥酒再巡。老叨儿女惠，粗足渔樵身。
幼安恬遁野，子鱼惭要津。苟无青云望，何必登故人。
大道本无言，多言数穷者。愚哉公孙龙，白马谓非马。
非马亦非非，谁真复谁假。始知五千言，悟后俱应舍。
紫陌花今丽，关门柳正舒。相思千里外，惜别五年馀。
少孺高飞檄，长卿羡著书。兼才应自见，奏绩勒医闾。
野径草萋萋，孤城返照低。万家春树里，一路鹧鸪啼。
塔上烟煤句，何人勒此中。鸣虚聊以蚓，篆壁偶如虫。
蚀去宜苔藓，销来仗雨风。而今真入石，泥土被丹红。
何代华阳逸，遗音瘗鹤铭。胎禽漠然化，腕兔若为灵。
势挟云螭驾，图分山海经。羽仙将墨客，无不掞天庭。
论交见弟旧，握别已多时。三复长公赋，谁赓幼妇词。
梦魂迷去路，警柝起遐思。残腊梅先破，从他点鬓丝。
膺荐朝仙阙，承恩返旧扉。终酬元亮志，谨识冶长非。
晴巷青杨合，春园绿韭肥。生涯方满目，从此可藏机。
欲破愚痴障，须悬智惠幢。三生漫吴越，一吸尽西江。
泉石曾供眼，云山故入窗。祖灯期再续，已见外魔降。
周家重雍馆，汉室俨陪京。清旷多新苑，繁华总旧城。
山疑瞻岱意，台即舞雩情。别有群英乐，非关胜美并。
珠林寻胜迹，閒忆十年前。野藾借僧鼎，山茶瀹涧泉。
碑文残异代，花影寂禅天。却羡云边鹭，飞飞傍水田。
细雨轩窗湿，微风枕簟凉。梦魂不知远，夜夜到家乡。
为客燕山久，婆娑两鬓斑。呼童问耕事，错认是乡关。
紫衣高盖客，谁复叹升沉。万里图南翼，平生拱北心。
麦岐看入颂，牛角遇知音。他日檐廊上，凭君作傅霖。
夜半溪阁响，不知风雨歇。起视晻霭间，悠然见微月。
茂宰苏台日，词人历下生。才名驰上国，问讯过陪京。
卜夕移花宴，行春带雨耕。思君题一札，遥寄阖闾城。
长至传杯永，阳舒坐啸开。飞霞同出寺，落日又登台。
皂盖乘箕下，青山拥彗来。书云诸彦事，谁似大夫才。
问俗五湖傍，扁舟小队藏。忧心悬赤子，淑气动青阳。
漪藻忘冰候，岩花迟岁芳。不缘仁政异，山水倍生光。
棐榻聊爰处，蒲团半借禅。梦将蕉鹿辨，德以木鸡全。
欹枕看山月，披襟嗽石泉。好携青琐去，莫问管宁穿。
独客惨不乐，曰归秋色深。白云游子意，青鬓选人心。
候雁征同宿，寒花去可簪。天涯兼岁晏，吾亦想中林。
依然青鬓好，去理旧朝簪。驿路逢朱夏，征车带绿阴。
传呼三殿直，临御万方心。山海看难既，遥遥听德音。
夹竹称桃树，当轩花几丛。漪漪时间绿，灼灼半舒红。
裛泪含朝雨，浓妆媚晚风。东君无限意，点缀不言中。
别馆多奇卉，幽香此更嘉。咏桃宜辨叶，看作未应花。
丽色当人近，娇姿拂槛斜。芳菲怜渐暮，为尔驻年华。
野色团青霭，田家傍翠微。老窥农圃学，穷试芰荷衣。
击壤忘尧力，停槔息汉机。沧洲吾道在，宁复恋轻肥。
为访丹砂令，言寻若木津。波光含日动，蜃气斗霞新。
欲跨摩霄鹤，还餐横海鳞。紫霓双节引，应对羽衣人。
驱车出衡门，薄游览九州。东征略瀛海，西陟升昆丘。
冠巾岱华竦，襟带江河流。验迹章亥趾，裁贡禹王畴。
汎观山海图，遐寻府穴幽。八维何所极，撮土此可求。
春水正悠悠，图书上越舟。潘舆怜远道，华服炫晴洲。
况是蓬瀛客，真成天姥游。明光残草在，桂树莫淹留。
落日汎南溪，野艇沿流去。隔水望侬家，云深杳何处。
陶令归来日，躬耕不厌贫。问谁解同志，赖有翟夫人。
雨过苍苔石，幽篁翠色浮。南轩曾对此，潇洒忆清秋。
谁向陇头来，寄此一枝雪。莫负岁寒盟，道人心似铁。
红绽南枝玉，芳姿绰约新。不将明媚色，竞逐艳阳春。
独立沙边路，因伤旅客单。严风知絮败，落叶识心酸。
肝胆犹年少，头颅莫岁残。东家有宝剑，欲夺醉中看。
严城角初断，稍稍晓鸦啼。风急偏催马，天寒不应鸡。
随山欲渡海，失路却寻溪。乡国遥千里，三年斗柄西。
日暮归鸦遍，乡心可奈何。病随新月长，愁比落花多。
细雨乱阶草，微风起夕波。西邻有严武，不必泪悬河。
僧斋闭秋草，无事应朝眠。改座番逢客，收书误触弦。
情高云上鸟，心定夜初禅。不尽江花意，还将处处船。
贫病吾将老，江湖度岁华。艰难惟有泪，飘泊更无家。
倚杖惭归鸟，临池惜落花。秋风何太早，瑟瑟向蒹葭。
十载成飘泊，三年失所亲。今朝试览镜，如见意中人。
危楼迥木末，千里暮云开。细雨长江去，斜阳孤鸟来。
客鬓愁中换，乡心病后催。一声何处笛，故故向人哀。
江上逢王九，孤舟日已斜。红妆恼春夜，白发醉谁家。
断岸深无柳，荒村半有花。武林山水地，归路勿云赊。
秦宫春雾香，秦苑乱春芳。秦王宠侍妾，亲自卷衣裳。
花蹙黄金缕，风生绮绣香。试看垂两袖，一舞答君王。
曰余怀素志，将子有知音。即兹山与水，何必弦鸣琴。
扪茑亦同干，酌泉时共斟。无言徒脉脉，相偶意弥深。
同病本相怜，游携接胜缘。短筇递间执，两屐对分穿。
逢石呼俱坐，探经览共研。不知形已黜，目击两茫然。
十载工蚕织，邯郸是妾家。开帘拜新月，低首惜容华。
东壁难分照，西邻但落花。纵令嫁胡虏，不敢怨琵琶。
翠削逾千仞，嵌空若二陵。下方雷雨合，阴洞鬼神凭。
起坐心犹掉，艰危气益增。何人劖石壁，文字暗苍藤。
铁塔豫梁传，数朝不数年。标形如上涌，托体况中坚。
角亢晨昏宿，嵩河近远联。谁能名不朽，吾欲勒其巅。
忽遂登临志，还思创始功。循阶攀峻绝，环级转空濛。
秋色收残照，乡心御远风。因高谁不赋，我意仲宣同。
老气苍莓合，幽英屑玉开。有人曾赏味，道是月中才。
戢戢红葩静，亭亭翠幄深。可希金玉誉，恨是未虚心。
花解冲寒放，将同白柰栽。粤人浑未识，呼作贺正梅。
高花初喷雪，嘉实亦维时。可似西池品，还应曼倩知。
纤末心皆赤，新成实已嘉。豳风终可咏，底用大如瓜。
先春辞枳棘，凉露净篱边。听到神厖吠，悠悠几百年。
散走青蛇蔓，阴宜野鸭沙。溪翁三百岁，几食并头瓜。
泠泠此滩水，尚有古人名。闻道桐江宰，鸣琴相与清。
树笼芳霭淡，鸥泛晚波轻。俯仰情何限，临流一寄声。
投荒知几载，拜阙始逾年。正喜经帏设，俄惊客馆捐。
病妻嗟失倚，弱息叹谁怜。重听山阳笛，含悽彻九泉。
奕奕空同生，名家出华右。雕龙擅制作，绣虎威百兽。
才启北地先，裔属颍滨后。遂令赤松顶，峨眉郁同秀。
十日无知识，那知有慈母。稍长听人言，一言一酸楚。
辟如少唐儿，原不知乡土。从人问闾庐，悲咽泪如雨。
哀怨本由衷，焉知涕无从。一封黄纸诏，十里白杨风。
晚景颇好道，寸心孤月明。山川游宦况，松菊故园情。
辽渺天难问，艰危事屡更。倚阑生远思，云外暮鸿鸣。
此身同倦翮，暂托一枝安。山近春常雨，溪深夜更寒。
灯花频剪落，香篆暗烧残。明日寻归路，松阴满石阑。
频年多道路，良会总他乡。百里星还聚，千金夜可长。
灯花迎客笑，火树接邻光。愁病消强半，清歌复几觞。
才子初为政，青春独领州。礼坛遗夹谷，封社旧姑尤。
岱岳标方望，长河背郭流。无因赠鲁缟，为尔赋齐讴。
高才美少年，为吏即神仙。入境花迎绶，行春雨映旃。
汉时供奉邑，鲁国谢归田。化理今良牧，何须倚昔贤。
一顾小天下，巍然登泰山。日晞渤澥谷，风起穆陵关。
石室金书閟，阳厓玉碣刊。今皇功德盛，东道预脩坛。
送君闽海去，把酒意茫然。邑小尤堪治，才高谁为怜。
武溪看罨画，黎岭入风烟。万里迟双舄，何年向日边。
二鸟来南国，文章五色奇。胡然滞遐举，分飞殊路岐。
夜歌闻白雪，春赏惜琼枝。荐祢惭无力，空吟饯别诗。
贪奇犹未已，■被宿诸峰。入夜惊栖鹤，知君是卧龙。
投杯临瀑水，卧簟展青松。自觉非人世，烟霞衣袖重。
丹心依北极，红蓼阻南乡。灯晕寒侵眼，虫声细傍墙。
角怜城阙暮，梅忆石门香。永夜相思梦，浑如玉塞长。
画有神仙客，乘风下帝乡。云霞开泮水，弦诵溢宫墙。
池昼青芹长，坛秋翠桧香。无才倚璧玉，瞻望意何长。
题桥名已立，归省愿无违。夕照当离席，寒香上客衣。
黄云笳鼓动，紫塞骕骦肥。河汉悬牛斗，通宵傍紫薇。
待聘清时客，才名况大儒。计偕辞郡国，星聚近皇居。
日暖宫莺语，春明苑柳舒。承恩应有赋，人得比相如。
客岁苦多雨，今春时反无。未看东有作，犹见草如铺。
病人悲时序，囊空惜客途。亲朋不捐弃，折简屡招呼。
太史藏书地，惟怜古树存。草深穿讲席，水长绕梁门。
满目城云动，伤心竹露繁。诸君一杯酒，有恨付无言。
岭外烟波客，长安桂玉乡。牙签纷压架，官柳暗临墙。
月借龙楼照，池通御水香。竹床浑耐冷，肯羡豹裘长。
京邑延佳赏，良宵话异乡。绣衣明画阁，皂盖拥宫墙。
露落天阶白，人归月下香。紫骝行步滑，无假玉鞭长。
陵寝身承事，君王孝有馀。辇扶天路迥，旗拂晓星疏。
玉籍仙云入，龙宫紫气储。侍臣私珥笔，琬琰续虞书。
文章家不乏，今尔更纵横。海上鸿雁色，秋空雕鹗鸣。
此时汉京兆，下榻吴诸生。无限人间事，区区一第名。
轻盈杨白花，风吹渡江去。金屋闭重重，莫锁杨花住。
太液柳垂丝，昭阳花满枝。如何长信草，独是见春迟。
照井怨憔悴，顾影莫垂泪。犹胜张丽华，怆惶井中坠。
通家三楚客，荒径问吾庐。世禅虎头学，才兼虿尾书。
莎江词更丽，度岭兴何如。尺素他时及，青溪寄鲤鱼。
煎胶续断弦，弦好琴音和。莫弹别鹤操，好鼓南薰歌。
坏我民居田，树子桐与槚。桐槚何青青，素车不得下。
丛公抱经略，宿著边城威。商声何迫促，千里来庭闱。
庭木早既彫，庭萱今复委。空堂寂回首，鼎养馀甘肥。
林乌恨罔极，血洒沾裳衣。孝思允惟则，肃纪公将归。
别院隔尘嚣，高怀未寂寥。绿漪君子竹，红醉美人蕉。
湖海閒心健，朋侪乐事饶。客窗风雨夕，时复梦招邀。
胜会复佳辰，溪山汗漫身。谁能百岁健，不放两眉颦。
展席云当树，回舟风起蘋。谢公多逸兴，归榻更留人。
重到曾游地，浑疑梦里身。树看前日大，眉共一时颦。
杖几分林樾，壶觞间渚蘋。锦囊归路远，落日更思人。
好在邻庄树，亭亭玉立身。独游无我拒，往事复谁颦。
山果红疑橡，汀花白是蘋。板桥深涧里，应有武陵人。
亦知四海悠，踽踽一身寄。欣然获所宗，远大而相位。
审余愚也直，知君誉必试。此意自千秋，藏心曷穷至。
长夏浑无事，山庄漫一游。柴门迎犬吠，樵径突归牛。
云物清溪浅，风光碧树稠。石泉尤可爱，滴滴绕阶流。
自笑南迁客，幽怀与物同。碧梧深院月，苍筱古坛风。
道屈思求退，囊空不厌穷。美人何处望，瓠叶万层东。
城晚客居静，边秋胡马多。黑云浮日动，白雨映天过。
谢傅惟棋局，刘琨只啸歌。异时安见汝，谈笑却干戈。
马嘶柳帐前，使者欲行边。插羽黄金弭，擐缨白玉鞭。
飞云迷夜月，积雪冻晨天。燕将闻书泣，君看鲁仲连。
太白压辽城，天狼照北平。君王亲用武，节帅奉专征。
问罪驰轺入，观兵揽辔行。当今将士怒，归及凯歌声。
授律及今时，邀勋合有期。渔阳新戍守，涿鹿旧兴师。
西日河冰坼，北风边草衰。芦笳声四起，汉使也应悲。
慷慨一丈夫，兹行君岂徒。指挥调敝卒，谈笑靖边隅。
古塞开新款，全军奏凯俘。归来谢天子，得似傅甘无。
卜筑江村里，龙津小有天。瓮头供酒漉，竹下枕书眠。
客有携琴至，莺随带柳穿。怡然心共适，沉醉落花前。
蓬蒿荒小径，疏病合幽栖。药裹床头满，厨烟竹里迷。
绿含堤柳色，红绽野花蹊。胜会成欢赏，多君石上题。
送君不可住，霜露满幽襟。醉后登楼赋，天涯抱玉心。
江门开晓色，海树带秋阴。归去鹤亭上，遥听吴会吟。
春寻古寺幽，相与话前脩。名岂寒山得，诗曾张继留。
楼钟虚夕照，桥影急河流。尚怪石龙柱，拿云势未休。
孤舟穿苇去，水薄动寒沙。水鸟时集树，村羊晚到家。
浮游波上梗，飘泊浪中花。惟有青山色，依然一道斜。
路出华阳远，冠犹碧玉低。轻舠载茶具，送我过荆溪。
帝子久寂寥，江花自开落。我来读残碑，流云挂虚阁。
山居清隐客，适趣任逍遥。蹑屐穿云径，扶藜渡涧桥。
赏花斟美酒，采药斸灵苗。误入蓬莱岛，仙魂竟莫招。
一水自盈盈，寒流春更清。仙源分太液，远派接蓬瀛。
日暖沙凫浴，花明锦浪生。沧浪兴不浅，聊此濯尘缨。
人拟陶彭泽，书传郭橐驼。壶觞人事少，笔墨客情多。
曲径半修竹，平畴尽绿莎。春来晴更好，时有鸟儿歌。
往事忽如梦，回头好是閒。谁知烦恼障，只在市朝间。
以我入林意，依君杖锡还。清言坐终日，幽兴正相关。
独上虚亭望，瀰茫烟水分。残潮荡晴日，村火照江云。
隔浦张渔网，前汀集雁群。云林西去远，翘首重思君。
半亩新蔬圃，三间旧草堂。病馀身少健，春去夜犹凉。
素友少来往，青编时较量。老怀堪独笑，无事亦悲伤。
两乡虽接壤，一水恨盈盈。何必今朝别，方为万里程。
路难君莫问，酒尽我当行。不用勤相送，天涯共此情。
楼阁云中出，丹青水面开。江南何事者，寂寞雨花台。
江上慈姥山，地与嶰谷匹。产竹制箫管，清和中音律。
伶伦去已远，丛生老岩窟。采之献明廷，当有凤凰出。
官舍思亲久，庭喧入梦频。长随花里蝶，绕遍砌前春。
开落虽成幻，栽培自感神。芳馨忽吹散，不觉一沾巾。
春光今已半，玄圃碧桃开。喜得看花伴，偏寻劝酒媒。
云行瑶管遏，水曲羽觞回。从此随香骑，明朝醒复来。
春寒还未减，日暖总相宜。出郭寻芳远，缘林吐艳迟。
柳芽黄欲绽，草色翠将滋。天节催人景，流光付酒卮。
可堪开画幅，秋思满江湄。惟有随阳雁，年年朝北飞。
结客中林伴，寻芳曲水濆。众山留暮雨，孤壁断春云。
藉草飞英遍，探泉小洞分。不堪王逸少，今日惜离群。
君王诚慷慨，为妾总销魂。伏剑酬君贶，留花吊楚人。
风翻红袖舞，露泫翠眉颦。吴会依春树，乌江伴渚蘋。
浮云随代变，芳草逐年新。空使英雄泪，感慨欲沾巾。
淹留数高会，伯仲复名家。白发几年客，红蕖三度花。
风从西苑至，月傍帝城斜。徙倚发孤咏，隔林啼曙鸦。
知君谢朝谒，山水赋尤工。才迈雕龙客，心齐失马翁。
烟霞留户内，花竹隐墙东。莫道风流意，如今异洛中。
暂得辞文牒，虚窗画舫开。江趋鄱口落，山向信州来。
接树迷帆入，残莺唤梦回。无人共登眺，翘首越王台。
祇役初纡览，兹方信巨藩。词人在梁苑，侠客近夷门。
水势神河奠，花枝岳树繁。两京联络处，何以固中原。
行趋紫薇阙，俨是北辰居。灏气通王屋，玄风彻禁庐。
神祇犹望幸，云雨为前驱。将命叨成礼，端章扣玉虚。
仲冬何日短，一饭忽黄昏。待月羁人醉，栖鸦竞树喧。
涸阴交竹影，灯火射苔痕。不觉留深夜，清光到石根。
闻师禅坐处，舟居却非水。一叶破渺茫，高风继船子。
大地琉璃寒，消息梅花里。谁知火宅中，清凉有如此。
奔走空皮骨，六年万里馀。疏狂沾厚禄，倾覆带高车。
喜得投簪日，还如结绶初。春风开竹径，夜雨长园蔬。
谗人嗟罔极，所喜圣朝清。点璧殊无失，诬金安足明。
林园暌几载，日夕欲兼程。春到生芳草，濡毫总有情。
穷冬逢作客，落日易生愁。蝗后成年欺，冰来滞水流。
驿楼荒里渡，朴舍远中求。菊酒斟盈斝，河鱼上小舟。
春迎东郭外，喜过小楼东。天上璇玑转，人间锦绣丛。
碧山春酒绿，玄圃臈梅红。忽忆金银胜，承恩出汉宫。
不到囊山上，于今十二年。路迷荒草里，寺没古松前。
何处来清磬，空山眷法筵。倭奴频作祟，无地可安禅。
净域何销歇，禅门困是空。一灯山月下，孤钵野云中。
栋桡埋秋草，塔危带夕鸿。终期扫坛级，来上辟支宫。
本是吾宗子，超然云外情。重莲昭帝贶，双虎狎师行。
缩地通仙界，扣关入洛城。空馀丹鼎在，采药学无生。
飞锡从初地，布金种福田。兽蹲承跌座，鸟喜结花毡。
芝产灵池润，松滋甘露偏。禅心明皎月，兹事已千年。
翠微分半榻，胜托此真缘。披草寻龙藏，过溪饮虎泉。
香花萦下界，脩竹出诸天。忽忆同游者，浮生殊可怜。
邺下曾挥袂，山中动几年。忧愁淹日月，南北阻风烟。
道岂苍生系，诗因白马传。无由重相遇，徒诵卜居篇。
梁苑多词客，汉家今几人。邹阳久零落，枚乘已风尘。
老去惟君在，书来忆我真。声名满京洛，何处觅垂纶。
筱蔓翳颓垣，娟然玉雪痕。寒香偏晚节，春色自名园。
鸟啄梢头蕊，苔沿砌下根。犹能异桃李，不在狄公门。
皋夔不易得，自古难其才。西伯有圣德，子牙乃归来。
后世匪无士，庸君多忌猜。丘轲终不遇，吾道亦悲哉。
光阴瞬息去，安得久举觞。食味虽满案，吾唇不能尝。
但念琴尊友，何忍舍我傍。名节幸不失，简册生辉光。
自惭吾之善，何以盖一乡。寂寞泉台闭，长夜殊未央。
春日东郊外，风光事事新。杏花红欲破，柳色绿初匀。
野水侵溪岸，轻风起陌尘。数椽茅屋底，爱尔独安贫。
赤日无閒人，绿天有傲士。种树不几株，清凉惣相似。
怪石与枯槎，相将度岁华。凤团虽贮好，只吃赵州茶。
开此鸿濛荒，真成羽人宅。洪厓居可移，天姥梦亦得。
桂树及冬荣，瑶草待春发。唯闻鸾鹤声，寥寥上烟月。
近水晚逾碧，远山秋未黄。夕阳寒满地，松影落衣裳。
山木半叶落，西风方满林。无人到此地，野意自萧森。
石洞出云根，触肤云自至。壁垒虽怒飞，只作等閒事。
隃糜磨一石，侧理伸寻丈。轩轩五岳图，堂堂大人相。
少年多狡狯，老笔渐离披。气韵从何取，心无赞毁时。
云海荡吾胸，笔随意所到。犹如剡上船，何必见安道。
高斋开乱竹，孤烛坐潺湲。世昧随年减，浮生到夜间。
交应同白水，语不离青山。坐惜连床雨，相看似梦间。
信汝懒常出，空还所不虞。想应入深谷，悔少问樵夫。
对竹坐堪久，虚檐日欲晡。无妨拟重过，岂畏路途迂。
太行闻失路，此地亦沾裳。世变穷交畏，年还久客伤。
榕城恒雾雨，梨岭异风霜。归卧苕溪上，长贫是故乡。
落木生寒霭，高轩过夕阳。惠风仍缟带，幽事惬青裳。
客有天台赋，梅分水部香。自怜衡泌欸，蒲芡待相将。
尺素书频至，南州徐子情。书中论风雅，古乐扬咸韺。
行年及四十，出处定平生。草堂今安否，青天空月明。
春风扬子渡，江上雪初消。草色连三月，山名记六朝。
白云官舍近，红日帝乡遥。欲寄西来信，秦淮有落潮。
今夕复何夕，千门候月明。浮云生汉苑，积雪霁秦京。
漏下车尘暗，宫中火树晴。美人一水隔，伫望泪盈盈。
欲證三乘妙，非争一局强。山中人自静，石上日偏长。
子夺琉璃色，枰分薝卜香。岂同赌墅客，定不碍清凉。
积雨湘江暗，林深云满蓑。苍山奔夜涧，老树引春萝。
白雪纷鸥鹭，青钱点芰荷。客心归未遂，肠断楚山莎。
南飙扫朝云，大日鸣穹昊。宗盟列玳筵，入我城东道。
伟兹汗漫期，况是同乡好。林深酒气香，叶密蝉声噪。
暂陪簪绂游，恍若篷莱到。何当驻残阳，为君倒怀抱。
野客隐云林，幽溪绕石城。时垂严濑钓，绝似渭川情。
月冷舷逾响，天高笛倍清。沧浪如可濯，予亦解长缨。
逢山即便游，不必匆忙去。四十余年忙，所忙成何事。
叱驭王程急，何辞栈道难。刀州开宪府，剑阁拥词坛。
一水萦巴字，层城壮锦官。鱼尝丙穴美，书发酉阳看。
风采名先动，霜威暑亦寒。褰帷谕父老，争睹惠文冠。
白屋多强仕，朱门屈壮夫。万端皆落后，不独是屠苏。
意气因寒劲，生涯与岁穷。蓬蒿憔悴地，明日也春风。
骥足有八荒，惜哉枥中老。王孙负奇气，少即成潦倒。
幸无诗书禁，千古恣搜讨。窘回长沙袖，迂逐淮南宝。
俯仰宇宙间，局如束湿草。富贵非所求，令名良自保。
水宿客程厌，渡江聊系舟。交凭缟带结，饮约布衣留。
野馆琴书暇，田园草木稠。因君解悬榻，他日记南州。
徙倚步郊坰，西山黯翠屏。春醪曲尘绿，晚饭烛花青。
小隐丛生桂，浮踪一聚萍。疾邪焉用赋，甘学古沉冥。
荒鸡警人语，倦鸟飐风枝。枕膝高眠稳，惊心起舞迟。
调元期未晚，求试计非时。总有忧生感，忘言各自知。
门掩深春草，潘尼爱客过。世疏金马召，山狎紫芝歌。
交谊偏泉石，才名仅薜萝。茅斋足萧散，高枕更如何。
许掾能相诣，潘尼不可攀。情因朋好重，老觉宦游闲。
潦倒羞怀刺，沉冥学闭关。笑看休浣日，谁遣独醒还。
开士金为锡，飞行向日边。穿林鸣落叶，卓石涌清泉。
天末龙同往，云间鹤共还。始知木上座，曾悟夹山禅。
一室宽如斗，危墙稳似船。座中疑缩地，壶内别为天。
北海尊常在，南州榻自悬。曲肱虽乐甚，容膝已安然。
江河望在眼，关山渺难越。客子迟归期，孤棹已先发。
天秋木叶丹，露夕芳草歇。美人劳我思，迢迢烟水阔。
牛羊草漫野，大帐天山下。十万控弦儿，闻箛齐上马。
夜雪没毡城，闻箛三两声。漫山是猎火，照着汉家营。
山郭自为国，江春不作寒。百蛮奔海峤，双凤下云端。
封建昭周礼，威仪盛汉官。停骖聊信宿，归计又长安。
山深入寺僻，得亭始得路。夹道护苍松，行行欲回顾。
故人怜我渴，千里馈云芽。轮囷离山早，封题带墨斜。
课童炊活火，试水问浮花。不与当途饮，何须着毁茶。
何处可追游，兹轩景最幽。穿林开小径，凿地引清流。
竹色明书幌，荷香散茗瓯。高僧尤好客，欲别更迟留。
晨起冲寒雨，艰难念仆夫。山田行沮洳，石径度崎岖。
矫矫虞张弋，桓桓士执殳。肩舆扶老病，扈跸愧残躯。
岁晚同为客，冲寒对别尊。独怜辞帝阙，不羡曳王门。
行计惟诗卷，相思有梦魂。南还逢李白，怅望几黄昏。
何代精严境，门当水阁虚。烟迷黄叟宅，云锁蔡公书。
田舍春声在，人家劫火馀。不堪山下路，横木碍肩舆。
挥金收壮士，解剑赠离群。数骑临秋去，孤猿入夜闻。
帐寒营满雪，边旷路连云。愿出平胡策，功成报汉君。
疋马来英六，青山路几重。天和淮甸雨，邑古汉家封。
幕府张新帜，关山掩暮钟。将军诸国政，教战复兴农。
全家离故乡，万里谪穷荒。草木疏边境，牛羊绕帐房。
风声连雨雪，汉语杂氐羌。远念平生友，行吟泪数行。
迢递浮淮泗，凄凉过颍州。水阴孤馆夕，草色半城秋。
才薄惭王事，吟多惜宦游。不逢张太守，那得暂相留。
秋城黄叶下，闻笛泪沾衣。乍雨千峰出，残阳一鸟归。
客贫知己少，乡远去人稀。何事荆南道，逢君始可依。
不见汾阳宅，犹存太史文。宁知当世士，才与古人伦。
席上空鸣剑，林间任折巾。高风如可即，清夜啸歌频。
舟移青嶂夕，门掩碧萝春。欲问仙槎客，南来第一津。
苍苍秋月凉，飒飒寒芦短。孤舟人未眠，霜花扑窗满。
云中萝幌开，石上苔衣冷。古调人不闻，谁能发深省。
石屏秋雨净，野树晚风微。忽忆前溪好，应须踏月归。
送君从此别，辽海隔风尘。归去身仍在，相看道未贫。
萧条环堵病，迢递洛阳春。道上逢沮溺，驱车莫问津。
日落芜城门，草没芜城路。无复鹤归年，时见鸟栖树。
残雪映江城，春风度郊郭。不见阁中人，梅花自开落。
沈约要题赋，王筠会赏心。徒然闻胜槩，何自奉追寻。
振策东皋远，开尊北海深。祇应孙阮辈，林木响清音。
无以赠行役，看君空泪垂。向来惟令德，此后但相思。
古道存交谊，深情怅别离。连床风雨夜，何日是前期。
苍茫望不极，天上落黄河。君向中原去，应从此地过。
孤身真浪迹，九曲尽风波。莫仗怀忠信，艰危世路多。
吉父英雄姿，夙负济时略。不受帝王知，遂工贤圣学。
著述逾三车，卧游历五岳。至今尚典刑，遗像俨丹雘。
故人喜我至，对客摘园蔬。石鼎时烹茗，风檐自展书。
君今同隐豹，予愧未焚鱼。别去柴荆掩，窗前月色虚。
天涯逢胜侣，此别忆高风。多谢白云吏，犹怜苍鬓翁。
坐看云变态，招隐桂成丛。寂寂圜门里，相思不可穷。
廿年求一见，万里得相亲。明月宁无酒，青山实有邻。
天垂南海阔，水涨北溪新。不遂重簪盍，空惭满面尘。
客有平原饮，山因黄歇名。长空下帆影，落木带江声。
地入楚云尽，窗临吴岫平。开轩重怀古，把酒独含情。
自叹成何事，知心更杳然。交游惟二妙，别久又三年。
夜月琴声古，晨霜笔意专。京华俊游地，有日接周旋。
故园吾作客，羁旅子投谁。杯酒执无地，相逢空复辞。
月连徐孺宅，花笑陆郎骓。云海春还暮，宾鸿方去兹。
寂寞空山下，凄凉野水滨。易名嗟有日，挂剑愧无人。
月冥猿啼夜，天寒草未春。素车来较晚，洒泪忽盈巾。
一曲鸳湖好，非关请乞来。东山选丝竹，北使问楼台。
鸿向青冥送，花因白社开。只愁蒿目意，黄绮亦难裁。
我爱长春子，金丹久驻容。孤高松上鹤，玄妙鼎中龙。
煮石秋烟淡，研朱晓露浓。深居无一事，谁共看芙蓉。
不知年已尽，已报早春回。暗叶因风换，繁花待雨催。
陈遵当日酒，张翰此时杯。相对成真率，谁非洛社才。
高高上飞云，行行度铁桥。铁桥尚可度，飞云不可招。
鸡鸣吐初日，起浴沧海潮。举目尽见之，何必抟扶摇。
灵峰开峻宇，危磴俯澄湾。鸟道风烟上，停舻得共攀。
山春谷彩媚，天迥水容閒。知有仙人过，吟留双树间。
山隐张侯庙，洲传九石潭。碧溪环岛屿，高栋锁烟岚。
灵旆风云拥，神舆虎豹骖。千秋春明祀，遗泽在江南。
兄弟此为别，江山几度愁。猿啼千里夕，雁叫一声秋。
颜色何因觅，音书仍未收。天涯共多难，别绪更悠悠。
园林旬始涉，秋径水潺湲。积雨欣初霁，凉风吹远天。
寒山含夕照，孤竹霭馀烟。暂息茅亭下，醉吟疏柳前。
久立候月出，有雨东南来。须臾天一碧，望见浮云开。
玉露滴泠泠，竹竿垂袅袅。万籁空中寂，孤鹤云间矫。
西台梁苑客，南国楚郊山。共爱六花舞，如登万玉间。
平原千骑出，远浦一蓑还。萍水萍乡路，相看得破颜。
此向嵩州去，遥看溟海穷。行人三月尽，独马万山中。
雪岭衔西日，春沙起北风。传书问故旧，天地一冥鸿。
地白钟声寂，山秋夜色多。倚阑成雪界，按户即天河。
野气沉平楚，池光转碧萝。忽闻清籁发，凄绝独如何。
昔人卧亦游，吾今游亦卧。适来眼底山，知从梦中过。
林深不辨径，积叶翳寒泉。屋角留残日，秋阶童独眠。
问师何所去，遥指隔江烟。夕磬无人发，林中闻暮蝉。
五岁脱荒乱，中年荷治平。何图六十四，天下遍征兵。
小官事大官，曲意逢其喜。事亲能若此，岂不成孝子。
扬舲入淮泗，春云去閒閒。彭门在何许，仰见云龙山。
逝矣黄楼人，清风邈难攀。坐令千载轻，宇宙俛仰间。
三桥当路半，正好与郎期。湖水原无信，郎来那有时。
南峰望北峰，如欢又如侬。何当云雾合，两峰作一重。
渡头人眼众，船开不敢要。惯知侬泊处，不过西泠桥。
外湖歌折柳，里湖歌采莲。闻声不相及，意绪风中传。
西陵花深处，旧是情人路。湖船不出湖，愿欢寻故步。
悔寄孤山梅，悔折断桥柳。两地本无情，郎心那得久。
世路难如此，问君何处游。燕京方逐客，塞上正防秋。
沙碛长风急，关门落日愁。将军油幕里，谁肯接应刘。
青谿有九曲，曲曲见钟山。山色长如此，水流终不闲。
却于日暮发，好趁月明还。之子门临岸，维舟且扣关。
檐树凉飙急，庭芜白露漙。登临为此始，物候又惊残。
寺静秋吟好，林深夜坐寒。仍多禅侣过，淡语更成欢。
白露涂兰阶，秋灯耿离席。风景凄以清，情思纷如积。
胧胧庭树光，送君立门隙。昨夜秦淮月，今照板桥客。
还治出西华，春城散曙鸦。俸支常不足，客到竟如家。
古思澹流水，闲情赋落花。朝朝垂手版，山色正当衙。
古人不可见，还上古时台。九月悲风发，三江候雁来。
浮云通百粤，寒日隐蓬莱。逐客音书断，凭高首重回。
应对须恭谨，言言罔不祗。父呼唯无诺，长问逊为辞。
东风日夜发，桃李不禁吹。检点浓华事，辛夷落较迟。
清霜下篱落，佳色散花枝。载咏南山句，幽怀不自持。
玉面婵娟小，檀心馥郁多。盈盈仙骨在，端欲去凌波。
饥鼠徙邻家，山僮赴米市。虽傍海人居，常餐少鲜味。
顿顿摘青葵，八口仰空地。束带不任锄，蔬食犹怀愧。
遥望南桥坡，青苗早抽穟。纵乏豚蹄祝，颇谙老农意。
人望画图中，回环一水通。桑麻庐舍北，鱼米市门东。
绮阁参差见，芳华历乱红。扁舟横洞口，客至命双童。
故国青山好，春来梦不真。去家虽太近，犹是未归人。
圣皇崇孝理，恩命被仪臣。帝里龙蟠旧，仙槎凤览新。
十年负才略，九庙见忠勤。暂尔留都试，行当侍紫宸。
香色澹若空，可当菩提树。梵呗度祥风，天花散如雨。
心知谈笑处，两逐往来程。此邑山形壮，故人江水清。
署寒琴指冷，天静雁声明。宰政原辛苦，君兼百代情。
故里三年别，风波此日归。天倾身蚤贱，道在怨应希。
秋叶霜飞冷，滩声夜听微。独惭空有意，无以送寒衣。
一涧入苍烟，千花绕涧边。花开与花落，流水送流年。
怀君八日语，五见十年中。险阻贫兼病，西南北又东。
两乡侈各健，一粥喜遥同。木末临清晓，应披看雪红。
特地一抔起，宛然湖中央。与君别于此，对酒情如伤。
寒水照荒路，夕风来寺香。平生二三友，相忆在鲈乡。
出门即是客，况已渡湖遥。可惜藤萝月，看人卧寂寥。
水西龙渚石，崦上虎山桥。梦去浑无著，秋声集夜条。
岁杪还行役，投栖野店空。牛衣夫妇对，旅况主人同。
爨压危檐雪，灯吹破壁风。一冬更漏接，都在此宵中。
仙翁炼药处，荒草没为洲。一点水心绿，客眠如白鸥。
今年太湖浅，添却几弓阔。只恐麻姑来，愁与人烟接。
问道祝融东，逢僧是远公。林间孤殿破，石下半潭空。
云影恋苔绿，山光借树红。翻经对灵鹫，日日鸟声中。
江上冲寒发，伤心岁事凋。乱山三面雪，孤棹五更潮。
来往换新鬓，寒暄老黑貂。谁云到家近，翻使旅魂消。
古谚船胥口，无风亦自行。云来山觉润，鱼见水知清。
乌石关谁凿，桐君庐几楹。襄阳少耆旧，谁为续图经。
烟火高原合，鸡豚小市通。夜行防虎阱，寒至筑牛宫。
捕雀遵桑翳，浇麻引竹筒。今年倍收秫，不怕瓮头空。
挟弹驱田鼠，持竿放野豚。但令仓有粟，宁使妇无裈。
卖药曾过市，催租少到门。不知今去汉，历代几儿孙。
夙昔志幽寻，閒来即登历。天清海上秋，木落林间夕。
琴樽集华缨，歌吟坐台石。醉归觅前途，暝岩起寒色。
别业踞仙洲，仙人洞壑幽。岩回疑径断，林抱见溪流。
竹隐横琴坐，花随放棹游。终期谢簪绂，扫石卧兹丘。
我亦狂涂竹，翻飞水墨梢。不能将石绿，细写鹦哥毛。
美人睡不足，春愁奈若何。垂丝绿窗下，聊为绣春罗。
匹马对尊酒，送君归颍川。暮云深恋树，春草远连天。
故国几千里，他乡一两年。何时复相见，去住各潸然。
爱此村庄好，花开人正归。一篱含晓露，三径眩秋晖。
异品题凡卉，幽香袭锦衣。看来心更逸，还忆侍彤闱。
细雨空堂暮，孤云冉冉阴。逢谁话山水，兹夕痛人琴。
南国梅花落，西原芳草深。何须闻楚奏，始有泪沾襟。
有约何曾至，无期却自来。暖怜沙上日，清爱竹边梅。
山鸟当琴几，溪云对茗杯。桓公遗庙近，乘兴一追陪。
溪山疏雨歇，水木散清阴。樵唱知何处，白云深更深。
燕囚羞对泣，梁狱共萧骚。功业半尘土，秋风一羽毛。
云连寇老竹，星暗吕虔刀。遥忆潇湘水，悠悠咽楚濠。
吁嗟成永隔，生死事相关。气节云霄上，勋名宇宙间。
孤魂忧国泪，万古锁愁颜。寇运将衰绝，燕然未许攀。
未酬?死恨，虚负再生身。和泪原非假，谊书太任真。
寒收燕谷夕，烟锁汉宫春。扰扰欲投石，君何相问频。
登楼览春晖，春晖可怜晚。所思在天涯，欲往道里远。
日夕倚楼望，行人归未归。断魂与残梦，相逐雁南飞。
雪后楼偏好，青山破白看。客衣无奈薄，高处许多寒。
楼头红粉妆，楼下紫骝马。两处总相思，无言泪成把。
团圆三五夜，待月上高楼。谁知风共雨，又妒一年秋。
朱夏日何长，采莲向南浦。妾心未剥莲，只在房中苦。
湖海老为客，行行身独单。念汝久暌离，十年应未还。
邈哉渔阳城，万里程途难。读书不负志，宁辞远家山。
努力踵遗芳，庶可慰衰颜。封诗远寄将，临风泪潺潺。
别赋吾能作，还销客子魂。上林又黄鸟，何处此青樽。
帝念徵兵日，人衔祝网恩。星榆散使者，春草待王孙。
于役分江徼，相思共蓟门。风尘异南北，莫向雁书论。
长风自天来，冉冉吹我怀。有怀苦蕴结，长风吹不开。
人生怀至愿，遐迩骨肉偕。野草引蔓长，犹能蔽根荄。
如何荡游子，摇落天一涯。伤哉晨与夕，生死永隔乖。
北地无暄候，不知冬与春。朝来原上草，忽见一丛新。
能乱行边思，浑迷望里神。天涯三月暮，犹作未归人。
木榻世情疏，燕阳偶卜居。道林邀法社，玄度爱僧庐。
吏隐兼持律，家贫不废书。清言吾意惬，步屧更何如。
攀萝入深坞，云木晦以窅。言寻巢父踪，绝境听鸣鸟。
晴烟纷羃历，人家在林表。清露滴松间，微风猎荒草。
振襟登屴崱，决眦众山小。遥念幽居人，长吟隔丛筱。
乡园春事好，花柳称幽盟。地僻堪投老，身閒不用名。
妇倾新酿熟，客至晚香清。岂敢耽佳句，行吟亦遣情。
荏苒秋过半，开尊坐暮林。玄蝉衰柳外，作意送悲音。
露冷声偏苦，风寒响易沈。听来翻自感，不那岁时心。
江畔看新月，芦汀一系舟。蟾寒光乍减，兔小练初浮。
未辨云山色，仍怜乌鹊愁。赠君不盈手，聊共对清幽。
帆过京口路，停棹一跻扳。掩映江心寺，微茫云外山。
烟汀鸥鸟浴，暮雨钓舟还。何事驱车客，劳劳不暂閒。
名山宿有约，肯复思冲坭。兴为探奇鼓，尊兼话旧携。
楼高吞海远，云密压天低。便醉山中酒，禅床好共栖。
水天秋一色，夜月净涓涓。似练涵青镜，如轮动碧川。
鱼龙听醉语，鸟鹊绕寒烟。莫向楼头妇，清宵照独眠。
千门矜瑞雪，一镜映寒空。世界玲珑里，云山清净中。
交辉逼庭树，隐耀入帘栊。此夕怀乡国，应迷度岭鸿。
曹溪溪上路，两度礼毗卢。一别空门去，谁怜白日徂。
有缘人独往，出世事宁孤。为问西来意，菩提树有无。
侬有白玉心，向人难道语。侬有绝代姿，对镜泪如雨。
何以问遗君，絓絓白玉紬。绸缪千万丝，自妾心中抽。
缀宅俯芳洲，蒹葭带艳流。学蘋宜吐月，为絮却飘秋。
山气幕中合，林光榻上开。清诵紫苔篇，红云时一来。
道院何寂泬，端居想虎闱。篱花开更落，梁燕语还飞。
不叹生涯薄，惟怜故旧稀。起来聊隐几，静看篆烟微。
燕坐探元化，蓂花子细看。龙蛇成笔阵，风月净诗坛。
古砌苔痕匝，空阶螮影盘。壮怀怜老大，无复惜春残。
何处难忘酒，元宵午夜天。星灯交灿烂，人月斗婵娟。
巷陌联车骑，楼台咽管弦。此时无一盏，奚以庆新年。
何处难忘酒，明时报政嘉。有人歌岂弟，到处长桑麻。
事简常封印，庭空早放衙。此时无一盏，奚以度年华。
登山马首东，下马策吟筇。日霁林光净，云开树影重。
晓钟惊宿羽，春涧起潜龙。授我长生诀，分明守绛宫。
梁州书禹贡，黑水著图经。道路通三辅，岩崖凿五丁。
金牛言诞谩，石鼓事沉冥。独有悬钟石，分明上勒铭。
黎明登凤岭，亭午造其颠。俯视南山小，平临北斗悬。
足移青木杪，身在白云边。蜀道难今见，诗成愧谪仙。
把烛开尘榻，幽寻款夜扉。寒城飒欲暮，风叶坐来稀。
野兴林间竹，乡心楚上薇。萧条共杯酒，潦倒愧朝衣。
我有朱丝弦，惯弹太古音。俚耳难为调，感子独知心。
临风鼓一曲，送子建溪浔。溪流不可极，别意与俱深。
盈盈道傍花，采采足人悦。芬芬曲径兰，寂寂无人撷。
品质岂不殊，托根有悬绝。安得寻幽人，岩隈当见掇。
高台临绝顶，我辈此时过。落景空山满，秋声晚树多。
宿云依涧集，野鸟向人歌。薄暮归城市，尘氛奈若何。
冠盖临清境，攀跻契夙心。悬崖宜远望，邃谷恣幽寻。
石径苍苔合，珠林古木阴。断烟行处湿，落叶坐来深。
秋色连云暝，钟声与日沈。不知沧海外，谁伴羽仙吟。
迢迢江上云，杳杳云边树。云光与树色，染映如朝雾。
泉响岩壑秋，帆归海天暮。恍惚月明时，轻舟浣溪渡。
楼居有仙客，耻交时俗流。仰寻霄汉上，远与明月俦。
月色自圆素，冰怀冥相投。于焉悟消息，永结忘情游。
故人多逸兴，携手上高台。赋为闲居作，怀因远眺开。
秋阴将日去，雁影带寒来。归路瞻衡宇，松门掩绿苔。
秋堂掞虚寒，晚竹引深翠。暝然孤灯坐，兴与一壶对。
天冷霜满襟，露饮月窥醉。曲尽别意深，相看发长喟。
脂车临广陌，寒日照冠缨。莫揽霜前书，南枝未向荣。
羽仪天路振，猿鹤故山情。垂白依闾左，春风早寄声。
寥寥逢岁宴，飞雪逗年华。霰薄初成雨，风高渐作花。
寒光连兔苑，朔气度龙沙。游子今何适，关山路正赊。
不谓文园侣，柴门趁病身。将军无揖客，故国有归人。
调忆朱弦旧，愁催白发新。奚囊数行在，知汝未全贫。
近接棠陵子，昂藏野鹤姿。迹留青琐地，声彻白云司。
竟阻江湖去，翻嗟燕雀欺。烟霄当奋起，归觅旧栖枝。
邻并复同调，过逢数举杯。谢公兴不浅，庄舄吟何哀。
霞日赤城晓，雪涛沧海回。何当共舟去，携客访蓬莱。
锦树散秋色，罗衣怯夜霜。君恩如昨日，何事泣龙阳。
买赋黄金尽，伤秋白发多。更思前日宠，玉辇几经过。
久入平津阁，新趋禁掖门。宾筵存旧礼，翰苑荷殊恩。
竟抱漳滨疾，俄招楚泽魂。不堪愁绝处，邻笛怨黄昏。
飘风翻穗幕，落日闪丹旌。未展生前志，空遗殁后名。
托交知己任，执绋故人情。旅榇东归处，凄然泪满缨。
悠悠都门道，执手从此辞。明时各致身，那复计别离。
君已寄民社，我愧空文词。相视各不语，秣马当风嘶。
马嘶识故道，落叶恋故枝。仰视云汉间，牛女将秋期。
芳丛杂芝蕙，称此北堂幽。为园自可乐，那必尔忘忧。
托根长水石，正与幽人宜。更看成九节，服食比华芝。
紫文何葳蕤，采采露华滋。不向高冈上，常依白石墀。
寂寞含清露，葳蕤荫紫苔。尾长无羽翼，不得上仙台。
四老不知姓，相逢各问年。山深无甲子，黄发故依然。
地惭扬子宅，草似郑公乡。书卷年来废，空翻白日长。
百花春色里，一径鸟声中。偏称游人坐，壶觞谁与同。
朝菌无晦朔，此草自千年。万物枯荣理，凭栏一慨然。
水清鱼自跃，沙暖鸥争眠。一望凝无地，孤舟似上天。
光摇彭蠡月，波压洞庭烟。忧乐江湖意，临流亦快然。
杰阁隐温泉，临流倦欲眠。清含云外影，春在水中天。
大块浑无迹，洪炉暗有烟。知君豪杰士，高咏自超然。
玉树精神异，银台物望高。论文追汉魏，飞笔下刘曹。
国富还堪问，民穷未可劳。滁阳无限景，山水正滔滔。
别驾朝天日，周星六十年。惠阳无梦到，词调有人传。
鹤去空明月，珠还忆旧贤。书香元不绝，讲席满风烟。
吴楚干戈息，刘曹风雨多。登楼还有赋，临渚不成歌。
沙市饶青草，龙山蹴白波。乘除从古事，惆怅欲如何。
薄暮到名山，山晴似放颜。白云依洞宿，明月伴人闲。
石立孤高节，溪流九转丹。欲寻真乐处，谁解此玄关。
苍莽平芜净，空头瞑色寒。无处知即鹿，有地可藏山。
酒尽频烘炕，鸡鸣尚闭关。夙兴深发省，奔走何时还。
淩晨发幽燕，岁晏复淄齐。道远雪霜重，雅静惭贞闺。
健有连云翼，奇无然渚犀。人生聊奇耳，去住何悽悽。
北海孟夫子，风流迥不群。经纶齐董贾，著述拟河汾。
玉树曾频梦，尺书久未闻。翩翩南雁至，何日慰停云。
几年龙卧稳，此日上征轺。官以横经重，名因射策饶。
言辞猿鹤侣，重听凤凰韶。吾道须公等，愁闻丛桂招。
青云附骥年，形影共相怜。世态烟云变，交情金石坚。
忧时频击楫，吊古更谭天。应律春长在，吾家事可传。
春水引行舟，桃花夹岸流。沙明群鹭白，雨过万峰幽。
浊酒浇孤兴，青山笑晚愁。萋萋芳草绿，无语对江洲。
尔我故穷交，相过藉白茅。惭非扬子宅，聊比野人巢。
地僻天疑迥，情深俗可抛。浊醪长日共，寂莫任君嘲。
学道共年深，俄惊莫境临。青山原不厌，白雪故相侵。
听鸟便幽意，看云协素心。但期肝胆在，那复问知音。
有客从蓬岛，还来问采薪。竹篆坛中侣，梅魂月下人。
携将秋爽色，一濯我心神。顿使膏盲去，翻于泉石亲。
青山吾欲老，白社尔为邻。采药铁桥下，翛然复此身。
大尹之官去，零陵近广西。衡山无雁过，楚树有猿啼。
风俗宜诹访，江山要品题。磨崖碑好在，莫惜到浯溪。
宫使遭谗日，军中尽感伤。伍员宁负国，屈子竟沉湘。
身殒英灵在，名留史传香。遗祠今已废，无处奠椒浆。
晓出石城西，樽前惜解携。当筵花锦灿，蘸水柳丝齐。
别酒愁须饮，家书醉懒题。欲谭乡曲事，客思转凄迷。
飞瀑挂晴空，归帆荡晓风。人烟千里外，古寺万山中。
地接荆吴杳，江连湘沅通。临流发长啸，心与远公同。
一入滁阳郡，桑阴翳广原。纷纷纳禾稼，渺渺散鸡豚。
清夜无鸣柝，长途不闭门。皆云贤守化，深荷圣朝恩。
数椽堪著我，若个弃林塘。寒水拖成路，荒云垒作墙。
香羹传瓠钵，破衲拥绳床。不觉过残腊，轻烟拂柳黄。
旋岚无有数，破屋不成间。于此日复日，自然闲又闲。
幽禽穿乱竹，冷月伴空山。老我唯高枕，何人为扣关。
古室休嫌漏，清斋莫笑饥。且煨泉一罐，暂遣日三时。
梵策凭云护，匡床赖石支。明晨无施主，依样画猫儿。
争几花为供，闲门鸟作缘。水边盘足坐，树下枕拳眠。
日上山窗火，云生石突烟。有时持钵去，隔岸唤移船。
篱空从云补，阶珊趁水过。问年犹未甚，记旧已无多。
发长慵于剃，鞋穿喜更拖。朝来风日好，曝背向阳阿。
隔竹闻樵斧，临流见塔灯。杖轻时自倚，山好不曾登。
立石清于鹤，浮槎懒过僧。前畴新雨后，溪水蘸垂藤。
野性同糜鹿，山心伴草莱。残冬无雪下，暖日有花开。
独树静相倚，片云闲自来。纤纤林外月，待我下崔嵬。
荒居无法侣，古德有家风。一个泥涂灶，三间茅草蓬。
自来青嶂里，不出白云中。岁尽还开岁，空门只自空。
麇迹缘厓见，泉流绕砌闻。涧花寒背日，山鼠夜啼云。
千岭从西折，诸峰竞北分。木冰呈晓玩，四绕白纷纷。
乍出司勋幕，还乘别驾车。按图犹汉地，输布尽蛮家。
山热蛇悬树，江晴鹤浴沙。郡楼回首处，北斗近京华。
首夏鸣禽繁，晏坐竹间楼。天风洒琳琅，碧云衣上流。
焚香了长日，短童具茶瓯。枕簟对青山，顿觉五内幽。
地僻不受尘，主人更清修。何当拜庞老，同入鹿门游。
四明天上景，泉石散幽深。碧月寒相映，晴云翠欲侵。
飞流纡紫巘，微激动丹林。自合山公雨，宁同支梵音。
梦入陶园游，归来堂上坐。怡颜庭少定，寄傲窗徐过。
花外黄鸟声，松间素琴和。盘桓称我居，回首红尘那。
客途过半夏，榕圃正当归。欲附子音信，天南星使稀。
山河未可尽，行处与春长。驿路沙俱白，关门柳欲黄。
亲知还自反，离别各相望。且缓征车发，中心恋故乡。
遽愁春草歇，驱马春山中。夜宿香深处，闲谭梦复同。
风生近谷满，月照前湖空。明日西行去，回望此寺东。
长涂无骥足，短发有渔舟。感叹如同日，羁牵自去秋。
寒灯知客意，鸣柝乱人愁。屏上山川记，何因认汴州。
霜叶落渐空，暝鸟飞俱罢。出门岁已阑，倚树人方暇。
映月眺烟郊，了自见茅舍。下有饭牛朋，商歌满初夜。
终日仙宫掩，青松绕殿遮。到来长春草，行坐落天花。
閤上王城尽，门前官路斜。微身随处是，何敢叹无家。
旅舍背都门，春风酒一尊。坐看芳草路，回忆故山村。
为客谁称意，逢人未敢言。留君须醉倒，无奈日黄昏。
宁知草莽质，邂逅入金门。湛露晨披叶，仙霖夜沃根。
桃绯殊度索，瓜紫羡昆崙。却笑于陵客，携锄傍帝阍。
何来天禄畔，绕砌列嘉蔬。玄圃删云种，青门抱月锄。
含苞花烂漫，缀实树扶疏。一饱堪晨夕，那能赋众狙。
闻汝苕溪社，乾坤与胜缘。云生屐齿路，春挂杖头钱。
碧晕千山树，红妆万顷莲。探游更奇绝，未许世人传。
何地堪肥遁，斯人自不群。杯倾若下月，帆落洞庭云。
煮石青精饭，临池白练裙。为郎未云贵，尺素许相闻。
掉头留不住，万里驾长风。载笔游仙岛，题诗遍海东。
人言何足恤，吾道岂终穷。他日归闾里，应非旧阿蒙。
曾依潭影宿，疏磬报清晨。壑静龙身蛰，僧闲虎迹亲。
高林仍照旧，曲径尚通人。兴废增悲感，题碑又一新。
渺渺枫江阔，高楼望转伤。同来送归客，予亦念还乡。
塞接寒天迥，城衔落景长。重逢是何日，尺素莫相忘。
客久多愁思，行迟觉路遥。山家棕盖屋，溪径竹为桥。
谷响常疑雨，云深或遇樵。前村投逆旅，风雨晚萧萧。
暝色下沧洲，舟行近夹沟。樵归争唤渡，渔唱忽惊鸥。
古墓侵沙岸，居人傍驿楼。留城应在望，欲访赤松游。
秋晚过幽亭，烟空楚树青。潮声归别浦，天影动疏星。
野旷萤流火，霜清鹤堕翎。乘桴如有意，东去即沧溟。
关入居庸险，城临北斗悬。龙琴调宴乐，虎帐集群仙。
爽气来山雨，秋声漱峡泉。醉馀望双阙，遥倚五云边。
祖帐连芳树，征帆挂夕曛。乡心闽海月，客梦楚江云。
候馆鸡声早，平芜雁影分。悬知霄汉上，早晚荐雄文。
爽气朝仍在，乘春偶独过。雨稀芳桂少，山密夕阳多。
粤鸟愁燕土，南冠赋楚歌。凭轩无限意，流涕满岩阿。
蓬径初延赏，空斋独尔思。酒深寒夜酌，梅发早春枝。
浦外流云袅，城闉上月迟。莫缘风共雨，长负此幽期。
往来皆任兴，屡进石门溪。雨气笼山浅，江云过鸟低。
稻田多汲竹，松火更蒸藜。虽共渔翁宿，桃花路却迷。
未尽杯中酒，先登李郭舟。橹声半江月，树色满林秋。
惠政蒲鞭里，离情古渡头。天朝多雨露，行看宠恩优。
秣陵初邂逅，情到别离亲。烟树河桥雨，骊驹驿路尘。
冶城平见寺，淮水远通津。明日思君处，青莎满渚滨。
异乡同是客，君去我谁亲。日永星占火，凉添雨浥尘。
轻烟笼野色，芳草暗云津。后会知何处，徘徊芦荻滨。
缓步清幽境，庭空月一方。洞深苔藓古，天阔水云长。
霞绚千峰锦，潮翻五月霜。凭栏时小立，渔笛起沧浪。
赤壁坡仙赋，秦台弄玉祠。韶音今再作，应见凤来仪。
紫竹掣冰丝，繁声厌靡靡。阿谁瘴乡来，传得蛮人语。
以兹百年感，东望一欷歔。氏族王孙后，弓裘世泽余。
时攀皋上树，独对斋中书。尚说传奇字，知君辩鲁鱼。
矫矫王邃伯，深心托玄素。岂谓万里空，见此天马步。
独行迕流议，苦志涉烦务。曰余驽钝姿，倘辱导前路。
影即当身幻，身仍幻影成。舒真非别果，觉妄是前程。
虫鼠俄肝臂，龙雷忽见声。此中同异灭，随地了无生。
点缀西斋景，鸡冠几树花。何须催晚菊，聊尔酌流霞。
盎盎醒还醉，腾腾乐未涯。邻衙乌桕树，遮莫打慈鸦。
宇宙皆吾分，物情便苟安。丈夫当许国，王事敢辞艰。
凿地开新险，成堤障倒澜。惟应西郡乘，千载不能删。
林步深转佳，川岛互澄秀。不到车马尘，红日自成昼。
送子之官去，天高风露凉。好看循吏传，未觉簿书忙。
省俗花村静，鸣琴白日长。先公遗迹在，肯为奠椒浆。
文酒难重晤，泉台更奈何。君今为异物，余复出烟萝。
世路悲浮梗，流年感掷梭。诸孤谁嗣业，雨露看庭柯。
浮萍各自飘，折简不烦招。知有五千字，来从丁卯桥。
埋名已东郭，访古尚南朝。想借天人供，禅房慰寂寥。
春雨忽成霖，春山不可寻。稍孤登陟兴，翻惬卧游心。
香涧停呦鹿，新波带浴禽。看君幽事足，为我弹鸣琴。
少日同门客，山居晚共依。孤村一相访，深树鸟声稀。
面水心逾静，班荆愿不违。苍苍平野际，还望瞑烟归。
春皋閒霢霂，积霭昼多阴。欲指烟中寺，霏微不可寻。
精神与天阔，磅礴一为探。昨夜蛟螭斗，寒烟不落潭。
渡无羊跨五，笑有虎溪三。郁郁馀灵气，衣冠仍在南。
童子挟笔艺，肃恭来见予。九岁如成人，应对有疾徐。
虽然未知学，闻教意沛如。道德以为本，文艺安足居。
圣虽由学作，所贵童子资。念哉程氏训，勿负天所畀。
海气空明里，潮回放早衙。捲帘看岛市，呼吏扫庭花。
草判閒丹管，题诗满绛纱。座间听晚浪，官署也仙家。
西风鳷鹊观，隐亦傍金门。客并桃花骑，宵携竹叶樽。
匡床聊且坐，长铗未堪言。似慰相如渴，惟应学避喧。
两省推贤最，三年入帝乡。俶装轻道路，理咏共舟航。
凤阙烟光紫，鹓班曙色苍。汉家逢盛事，同日奏长扬。
不见扶桑国，登临只此峰。因之分画夜，直欲破鸿濛。
树影群山外，烟浮万井中。天风自吹息，未许白云封。
左折西桥路，东皋连翠微。谁将一幅纸，写余心所思。
松下闻声处，溪前独立时。寒光看不尽，日夕秋山知。
风蹴水晶碎，彩联珠翠浮。何如皎皎月，是我大灯球。
自君之出矣，几度寄春衣。春色年年老，良人归不归。
春雨湿窗纱，辛夷弄影斜。曾窥江梦彩，笔笔忽生花。
人在钟声上，僧栖暮色边。松枝高士麈，贝叶梵王言。
木落如飞鸟，山平疑澹烟。灯残挥手去，曳杖听流泉。
潦倒鹿裘寒，探梅草未乾。拈花先命酒，钓雪戏投竿。
客去鸟声碎，山高屐齿删。不辞松底卧，一任老袁安。
长门寂寞地，独坐易惊秋。罗幌金风起，纱窗碧月流。
残妆销翡翠，艳曲罢空侯。玉辇游何处，君恩不可留。
独卧孤篷底，长途此夜穷。殷勤解留客，惟有石尤风。
隐隐荆门水，纷纷海上山。身犹依禁阙，目已极河关。
檐日千岩散，窗云五色还。同来霄汉里，独喜净尘颜。
盛夏丹葩艳，高秋玉粒滋。殷勤尚含祝，惟许魏收知。
连夜深山雨，春光应未多。晓看洲上草，绿到洞庭波。
鷤鴂一以鸣，芙蓉不可托。天津泻其波，蟾蜍久寂寞。
黄鹄正号呼，羽毛半凋落。离离蛸蟏织，唧唧野田雀。
八风不动籥，元气亦无橐。白云一朝枯，仙人足安错。
扶桑有红蚕，缫丝茧如瓮。采彼云霓光，言织麟与凤。
瑶姬守明河，绿梭不能控。高飂乱丝结，若华泪交送。
虙妃为抚膺，湘君亦凄恸。燃火索琼茅，从君卜天梦。
十年爱鲍鱼，天下无臭兰。岂知昆仑墟，恶草成琅玕。
红云摧帝珠，有鸣非玉鸾。?既丽其裳，范亦华其冠。
灵夔宴旱魃，玉斗酌金盘。九鼎已沈河，谁能辨神奸。
列星如垂珠，美人以为服。惜哉无良期，丹泉不可浴。
投身下大荒，空悬九幽烛。西皇犹未寐，悬圃方局促。
我欲乘飘风，行空岂有足。神灵驾云车，旋转亦无毂。
堂谖久无恙，阿母晚尤康。鹤发春云重，潘舆爱日长。
花前滫瀡具，膝下綵衣香。节孝敦流俗，门闾倍有光。
毛公践华显，秉性乃恬易。杜门饮醇酒，口不谈世事。
一遇鼎革间，铿然践坚议。天怒百不回，秋风有归计。
终岁满林白，重烟隔上头。定教寒里见，不遣入春流。
吾病不忧死，死关大法衰。于今行古道，舍我其为谁。
吾病不忧死，死亦向天归。涅槃随住处，状似铁牛机。
吾病不忧死，本愿终不移。修供从今始，龙天鉴在兹。
薄暝易相识，月明何处愁。分明枯树里，望绝白云头。
二月芳堤媚，轻风漾碧丝。行人莫系马，恐有断肠诗。
一日百里程，来往纷如织。愿乘般若舟，无藉篙师力。
放舟芦花滩，月明不能宿。自理沧浪歌，惊起双飞鷇。
严亲进官日，并命出彤闱。拜后多人羡，光前似子稀。
离情常北恋，行色又南归。想侍慈颜处，簪缨胜舞衣。
盘盘樵牧地，何年字马盘。数声牛背笛，不用跨雕鞍。
长风捲茅屋，迟子江上舟。灼灼芙蓉叶，渺渺寒川流。
子行独何之，驾言返故丘。门前几杨柳，不禁离别愁。
芳筵倒玉瓯，侍儿弹箜篌。酒酣抗手别，白云空悠悠。
感物多情思，借问此何时。朝霞开宿雾，高杨拂地垂。
日华川上动，流莺复在兹。上山采琼蕊，君在天一涯。
霁景还天道，吾诗亦性灵。槛浮少陵水，堂倚太邱星。
城日低仍白，村烟远更青。客愁殊未已，云隐隔溪汀。
连日愁多雨，还谁歌雨灵。已看船入市，安用驾冲星。
葵掩庭中赤，蒲添石上青。何时步新月，策杖过沙汀。
他日兰溪上，相知尚未深。东山千里梦，南国两年心。
长路看孤剑，高枝待上林。朱弦寥落久，三叹对希音。
回舟转清澳，落日照前岑。水阔一帆远，云归众壑阴。
虫声喧别浦，人语静空林。寂寞河干客，悠悠行路心。
万古焉支路，迢迢欲上天。送君持汉节，吹角去防边。
问俗清西海，题诗赉酒泉。羌戎群下拜，不敢向居延。
自昔南交地，蛮烟万里馀。地经和仲宅，人习素王书。
秬鬯分藩旧，苴茅锡命初。须令知汉大，不必问金车。
良会竟难永，岁寒人尽归。谁怜故乡子，独采南山薇。
把酒不终夕，浩歌徒揽衣。无能挽舟楫，恻恻拜斜晖。
望望青螺山，迢迢杳烟树。岁月忽已迈，寒飙夺霜纻。
嗟我同心人，飘泊在何处。耿耿长相思，弱水难为渡。
别酒不停斟，骊驹忽在道。送君千里行，踯躅伤怀抱。
芃芃少女桑，凄凄王孙草。君行何日归，对此令人老。
位列诸侯重，身将砥柱摧。文章馀谏草，德望罢盐梅。
赤子天空吁，黄堂昼不开。月寒蒿里闭，溪古剑光埋。
执绋诸生恸，招魂五马回。谁镌镡水石，一写岘山哀。
昨朝复今晨，造君何其频。我来适我暇，君喜良不嗔。
语言有馀味，所乐皆天真。都城十万家，澹泊情偏亲。
八蜡闻古礼，腊日在兹旦。迎祭思报劳，猫虎禦田患。
銮舆幸郊原，校猎旌旗灿。获禽足练武，震荡妖氛散。
上以共乾豆，下以具宾馔。时雍年谷丰，河海永清宴。
邂逅南谯城，喜共论心素。客意方绸缪，行色复匆遽。
琼液注芳尊，鸾笺赠新句。去去重相思，太行渺烟树。
驾扈游诸国，经秋又涉春。关山知有许，瀚海阔无津。
古塞风光别，长亭月色新。论诗劳奖借，一语重千钧。
微雨朝来歇，红芳缀满枝。多情花里鸟，应爱日迟迟。
黄甲题名姓，刑曹列缙绅。律身清似玉，持法蔼如云。
白也诗无敌，羲之字有神。别来成间阔，几度仰清尘。
寂寞居民少，萧条古木疏。岸明残雪在，川暝落霞初。
渡口人看雁，湾头妪卖鱼。临风思茂宰，掩袂一欷歔。
为忆江东地，风光信可怜。侯门深似海，官道直如弦。
妓女钗簪燕，儿童纸放鸢。何时赋归去，醉向酒楼眠。
主人方濯缨，寒花照芳芷。未惜春树残，上有青青子。
长安人贵介，念我赠双鱼。相忆情何限，加餐字有馀。
言官勤荐草，圣主寄军储。旧约应全未，还劳长者车。
闲情随眼过，亦欲念黄虞。白发悲应尽，苍鹰画可呼。
前身犹是寄，后死尚何诬。取次谈兵地，无因送贱躯。
奇文纵岭表，欲与云霄齐。舟自山间落，人由雨际迷。
馀心驰骏骨，逸兴托丹梯。料理千秋意，无庸醉似泥。
不负幽人约，随舟岸岸佳。还将新眼界，来看旧生涯。
八月潮应壮，秋天雁欲排。南行消息断，落落一空斋。
杨子悲歧路，韩公叹死灰。亡羊何处问，旧管到春催。
弟姊行相见，兵戈莫漫哀。虚名不可作，无俟隐徂徕。
才识何多少，大都懒是真。鸾飞宁顾翮，龙性不由人。
万里舟中尽，双珠掌上新。谁怜烽火地，挥泪一沾巾。
虎丘兼薄暮，良友复论文。白纻微风曳，浮屠众鸟分。
惠休终入俗，明远指参军。何以仙舟上，翩翩赠岭云。
吉水多峰秀，江西又状元。乱离尝惯见，生死却难论。
云遇南皋里，自携北海樽。从来随所适，松菊至今存。
深夜相怜忆，寥寥岭外寒。司空刁笔疏，我友惠文冠。
臂指偏能大，犬羊犹尚残。深惭蒲柳质，往亦过惊湍。
幽约病中惬，药囊手自删。应同凫泛泛，亦与浪翻翻。
曳雪穷冬意，翔风挂席间。自辞章贡地，舟小藉双鬟。
栀子湖湘见，重看在锦城。花如梅蕊淡，香比木犀清。
会取风霜实，还添药饵名。莫嫌滋味苦，利益似忠诚。
爱此木犀树，青青长近阶。每承朝露重，长引夏风来。
嘉卉应难得，高人喜剩栽。不知归去日，还得见花开。
才过古滕国，还瞻旧薛城。分封遗坏堞，列爵但虚名。
冉冉春烟淡，悠悠野水清。望中今古意，信马独含情。
当户海榴树，纷纷落绛英。竹林新笋出，石砌绿苔生。
小屋知心静，繁花觉眼明。少陵今远矣，谁与论诗情。
湛湛嘉陵水，沉沉石底明。岸翻云树影，谷响棹歌声。
微冷南风细，轻阴暮雨晴。应难逢此景，还慰远游情。
官舫泛嘉陵，浑如一叶轻。滩高骇浪急，岸阔漫流停。
山木无边翠，人烟几处青。棹歌高枕听，竟日雨冥冥。
夜宿嘉陵岸，扁舟雨不休。山云迷涧壑，林火射江流。
久坐思王事，难眠动旅愁。所期氛祲扫，走马上神州。
不堪篷背雨，直打到天明。乍喜朝云敛，俄看旭日晴。
林分千嶂秀，山空一江清。泛泛情何极，舟人急橹声。
秋光浮素练，野色媚平芜。客醉看花笑，人閒听鹤呼。
孤烟风欲断，残霭日犹扶。万里双鱼杳，乡心逐鹧鸪。
僻居心远矣，闭户日萧然。一水带寒月，孤村幕夕烟。
贫惟尊酒在，诗岂众人传。却忆蒙庄子，冥搜内外篇。
相思意不尽，迢递且登楼。玉笛梅花夜，银床梧叶秋。
开帘片月上，傍水一萤流。今日萧条色，怜君万里游。
背郭衡门迥，栖迟一径幽。隔帘风挟雨，虚阁晚生秋。
水鸟日堪狎，村醪客可留。不嫌成简略，烦为过溪头。
夜永衾孤拥，檐深月半窥。霜村鸡唱早，风树鹊栖迟。
旧社嗟摇落，新诗记别离。挑灯坐不寐，无梦到天涯。
孤村秋雨暗，万井暝烟迷。邻杵时飘响，林鸦不住啼。
茅茨惭野老，灯火对山妻。因笑病庄舄，空劳楚执珪。
寂寂重扉掩，悠悠倦客情。江深当五月，阁迥接层城。
细雨莺声润，微风水气清。科头坐长日，讵羡世间名。
堂开垂柳下，默默坐移时。岁序一阴长，愁心两鬓知。
雨檐蛛网重，风树雀巢欹。惆怅无人见，深杯空自持。
夏入园林好，欣逢霁景明。药阑香醉蝶，柳岸绿迷莺。
道在心逾逸，情闲迹自清。夕阳红欲尽，一抹暮山横。
聿转初正候，柴门向晓开。柏尊谁为办，椒颂尔先裁。
景色三城媚，年华两鬓催。履新应与日，遥睇祝天台。
玉山河水落，出?石齿齿。小舟费推移，一步如一里。
趺坐矮篷下，低头不敢起。明日且肩舆，从容看山水。
结轩在东皋，而无车马驰。俯仰天地宽，何物能羁縻。
此中有真趣，难与俗子知。万事付一笑，何用劳心思。
古厓慕高士，驾车到竹林。清论正有趣，薄言日西沈。
子今构斯亭，人岂识子心。子有无弦琴，舍我谁知音。
天冷肌生粟，风清玉散花。含情歌白雪，适意荐流霞。
展转翠衣薄，低徊玉箸斜。君王求故剑，何日遣皇华。
先茔西涧曲，宰树菀椮椮。每值浇松候，长怀荐藻心。
江山涵秀色，桃竹起清音。为语诸儿辈，当知世德深。
江汉思家客，秋来倍寂寥。碧山虽不负，白发肯相饶。
贫恋无功禄，官惭有道朝。徒然羡冥鹄，风翮任逍遥。
县境烟霞表，薇垣紫翠间。览穷南楚胜，爱杀北窗閒。
乱石长鸣水，低墙不碍山。休官堪吏隐，地与庙堂关。
水从天际落，舟破镜中来。古庙千年树，清溪两岸苔。
豸冠兼吏隐，鸥鸟亦疑猜。再到知无日，东归买钓台。
辰溪三十里，乘晓到山塘。瘦马千峰雪，征人两鬓霜。
路如斜谷险，梅似故园香。岁暮不归去，閒云笑我忙。
游宦几同星，浮踪一叶萍。家贫羞恋禄，年老厌谈经。
客鬓愁边白，乡山梦里青。何时镜湖曲，结取狎鸥亭。
屋角见新月，林端动远思。候潮鱼海渺，哀野雁云悲。
离乱非今日，烽烟又一时。如何春色暮，秾李嫁高枝。
生死曾何恨，孤忠独有君。遗书当世重，大节后人闻。
霜白林初落，秋黄菊又芬。悠悠今夜月，谁与论予文。
画桥栖息处，绕屋尽烟林。向夕山雨歇，出门湖水深。
疏花含晚照，垂柳结春阴。箫鼓人归尽，遥闻啼暮禽。
梅花千万树，得与此花俱。弱态若不任，孤芳尝有馀。
佳人原独立，君子自温如。醉映寒芭坐，支颐读道书。
积翠竞万壑，孤顽自离群。因风欲吹堕，夕阳明夏云。
南有一片云，因风堕东海。弥天作霖雨，望之若可采。
我爱看云客，江行复渡江。东风一夜雨，梦绕紫荆窗。
人间多道路，天上亦风波。卧看双星转，闻当七夕过。
神犹甘处野，智不及踰河。祠祷怜儿女，纷纷奈巧何。
西月下岩关，流辉绝壁间。照岩分石势，穿树落衣斑。
洞壑龛灯浅，楼虚斋磬閒。贪看不成寐，涧水远潺潺。
问我家何在，山深多白云。岩前泉溜下，对语不相闻。
久憎折腰事，再拜向高坟。东晋非前日，南山还暮云。
将持斗酒酹，更以挽歌闻。不饮缘何事，低回心已醺。
憎宠一时心，尘生旧屋金。苔滋销履迹，花远度銮音。
暮雀重门迥，秋萤别殿阴。君明犹不察，妒极是情深。
春泥桑下路，孤策自扶行。身贱知农事，心闲见物情。
鱼鸣风欲起，牛饭月初生。渐喜无人识，何烦易姓名。
栏外见春迟，朝来雪一枝。不知初发处，误道已残时。
静遶绿阴行，闻听雨声卧。还有感秋诗，窗前书叶破。
春月令宵满，孤城海角悬。扬辉粉堞外，流影竹窗前。
易得还家梦，难忘涉世缘。北鸿归欲尽，尺素若为传。
方沼才盈亩，春深亦种鱼。鸟知求鸟唤，吾自爱吾庐。
弱柳经烟媚，新荷及夜舒。溪边小红翠，采采满怀裾。
野望晴偏阔，青山不厌贫。霞烟如待我，水竹最宜人。
有客论诗草，呼童漉葛巾。陶然深一醉，款语任吾真。
药裹供吾老，幽栖性独便。每寻高士传，无复远游篇。
柔橹村烟外，江流夕照前。沙鸥吾与汝，相对可忘年。
木落转深秋，衣轻怯远游。层城烟渐暝，孤树鸟先投。
灯影乱流水，筝声多酒楼。悠悠吴楚去，何处是严州。
章江江上驿，乘月且维舟。灏气兼天迥，滩声入梦流。
路遥书断雁，风起浪惊鸥。忆得乡园里，清光正满楼。
寒灯依古刹，兹夕益凄其。别路五千里，归心十二时。
臈残春气近，计拙梦魂知。惟有疏梅月，临窗映一枝。
烟雨正濛濛，扁舟浪万重。为乘今夜兴，来访旧游踪。
绕槛春云合，开樽花气浓。牵衣问新佩，同是楚芙蓉。
亦知非远别，不寐思何依。淅淅风开幔，溶溶月款扉。
楼高秋气迥，戍远角声微。多少关山外，寒来忆寄衣。
来似随莺侣，归应却雁行。为问东邻社，何如王谢堂。
清汉月仍满，空山岁欲阑。入林无叶碍，映水觉池寒。
远道心千里，高楼思万端。谁能三五夜，长及盛年看。
三吴犹转战，万里共含愁。苡薏蛮中老，茱萸海上秋。
怀仙入灵境，为政见风流。自愧投荒者，何时逐少游。
林壑卧已久，江门望始遥。诸天横落日，五月度凉飙。
焦树当窗缀，金云接槛飘。离心何处达，东逝有归潮。
晋室皇畿宰，风流绝见君。鸣弦宓生化，饰吏子游文。
山色斋中入，潮声政里闻。江干漂泊羽，犹得接鸾群。
幕府近西墉，双槐夹院丛。槛垂浮叶外，帘捲落花中。
舞处犹笼月，歌边不碍风。一樽从共饮，能折九边冲。
北里新名侠，门多隐者车。问人寻宝剑，留客注丹书。
七贵空闻姓，三公欲造庐。宁甘布衣老，不肯曳长裾。
黄云马首横，仗剑赴边城。虽歌出塞曲，讵谓从军行。
炎夏征途壮，河山旅望惊。从来班定远，曾是一书生。
我已苦为县，不堪行送君。谁令一片月，散作两行云。
杨柳堤边折，葡萄马上分。相思莫相问，但遣令名闻。
本是青云客，言依绿水边。玉堂何用早，蒲渚且悠然。
雨叶流书草，烟花泊钓船。栖迟意不浅，勋业待施鞭。
不觉落花尽，长怀饮饯时。流光徒屈指，辛苦有谁知。
夜月凄琴曲，春风隔酒卮。闻君消息到，翻重别离悲。
拟逐霍嫖姚，翩翩北度辽。挥鞭空月竁，飞羽落天骄。
坐见风尘息，宁辞岁月遥。惟馀亲有念，暮暮复朝朝。
别酒频频把，离弦款款听。旧霜枫叶赤，新雨柳条青。
月斧看修桂，牛刀试发硎。故山空蕙帐，谁照读书萤。
银烛烂春霞，高楼隐暮笳。月光侵坐薄，雨气入帘斜。
醉眼翻嫌酒，诗肠却爱茶。语多浑不睡，秋思逼窗纱。
念旧剑犹在，欢新盖偶倾。遨游同所仰，言笑隔平生。
劲骨终摧土，清词竟蹈兵。因君数畴昔，余亦泪纵横。
泉壑旧游处，奉亲还寄家。翠屏千嶂合，瀑水一泓斜。
问礼蓬檐近，开轩樵路赊。春来动吟兴，应见杜鹃花。
朔漠秋天高，微轮耀戟毛。沙场千里白，关塞一声号。
寒彻燕山骨，光流瀚海涛。何年兵气尽，无使戍夫劳。
日夕悲秋客，登楼此送君。千砧寒月下，一叶岭头分。
断岸霜初落，芳亭菊正芬。东篱明日往，知子醉山曛。
高楼明月夜，独坐泪潸然。怅望楼前色，萧疏木已颠。
碧云海渚外，凉露桂枝前。遥望持竿客，秋江有钓船。
野店柴门外，渔舟绿水湾。我来石桥暮，乘月下西山。
荒径行人绝，疏林飞鸟还。自悲黄发乱，惭愧白鸥閒。
坐叹春风晚，寥寥归故乡。背城向水阔，隔竹到溪长。
远岸多芳草，残篱半夕阳。田家但闭户，凫鹭在方塘。
君家湖水曲，潮落见平莎。獭集寒鱼少，门浮秋鹭多。
疏巾常漉酒，野服暂行歌。近识沧浪子，乘舠试一过。
绿杨三月村，红杏满东园。晴鸟下喧树，春风閒到门。
露葵已堪折，醑酒复盈樽。复接南邻叟，留连竟夕言。
春色日芳菲，逍遥邻院归。扑竹添新粉，飞花点素衣。
随风过别浦，曝日向南枝。暗惜双飞处，芳华今未稀。
幽兰在南坡，爱之亦何趣。为爱幽兰香，须识香来处。
身著紫藤蓑，门掩碧烟萝。辟人甘鸟兽，行路愧丘轲。
长醉兼长舞，一丘还一窝。紫虚率道士，许我日相过。
莫磨青铜镜，莫理冰丝弦。黄鹄不重行，女贞难再妍。
嗟嗟未亡人，寂寂长自怜。百死何足惜，但惜负所天。
嫁时旧巾栉，不忍弃且捐。所天谅有知，携之见黄泉。
妾有匣中镜，一破不复圆。妾有弦上丝，一断不复弹。
惟存古冰雪，为妾作心肝。死者傥复生，剖与良人看。
马上三更月，边庭万里秋。清光悬渭曲，星露湿吴钩。
风籁泉声细，天山夜火收。羁愁兼别思，此际转悠悠。
极目澄空际，天高水曲秋。残霞波上断，夕照雨中收。
景以图书秘，天疑阆苑浮。何言羁物役，一似泛沧洲。
骋望中原路，逶迤入大梁。河堤垂绿树，节序度青阳。
卫水浮烟暝，沙河落日黄。愁来看短铗，犹带蓟门霜。
晋魏开封地，工歌自古闻。雄图嗟已歇，淇水复何存。
公子能倾士，蛾眉亦报恩。西风堪洒泪，若处吊夷门。
香艳双凝立，知为姊妹行。梦能通翡翠，魂欲化鸳鸯。
含璧承珠露，同心在水乡。媚人如待嫁，肩右是娥皇。
居士何如者，谋生拙且慵。三閒茅屋地，一半木芙蓉。
独立抱明月，幽思向绝峰。近来车马过，已报去为农。
兵马难防盗，为民夜夜辛。轮当击柝子，来唤读书人。
磁枕前年梦，桃花何处春。莫多閒作赋，随队五更频。
牵牛入谷口，云迷不知处。放牛牛自行，随牛行处去。
浅蓬深隐竹，竹影随日侧。睡醒日午来，觅影不可得。
沙际明月上，光彩如朝暾。良朋适不至，独立无与论。
鱼乐吾亦乐，其如网罟频。渊深饵不取，百尺虚垂纶。
渡水西岸去，小洞仅容膝。仰视天上云，片片洞口出。
遥想柏树下，结茅已成字。定有素心人，岁晚此相聚。
欲识天何处，虚空总是天。欲知天命理，只是自然然。
露冕粤西封，麟符出九重。人知廉叔度，学似郑司农。
乡廪今馀谷，山城半是榕。太平边徼靖，赐乐有歌钟。
送客长安道，鸣驺忽解携。关通都峤外，江入夜郎西。
候馆过铜柱，公庭下锦鸡。乡心千万里，尺素为君题。
妾纫忘忧草，郎佩合欢花。郎去花憔悴，萱草亦生嗟。
七载卧林扉，烟霞护钓矶。将因小草出，行恐素心违。
木笔山中发，莲华海上稀。亲朋询种菊，书答梦随归。
自挈青尊好，深杯夜问天。海涛奔足下，山影入灯前。
话旧寒更漏，披衣散暮烟。十千吾亦饮，拙性有谁怜。
古时称薄命，今不尽红颜。战即从三北，丹须待九还。
吾犹滞方内，汝可厌人间。欲举团栾话，归来共掩关。
高轩临曲涧，长夏有馀清。微风洒然至，林木起秋声。
焚香坐清昼，素心澹无营。幸微轩冕累，庶免忧患婴。
于陵乐灌园，沮溺志耦耕。晤言聊自适，谁谓薄浮荣。
幽人抱高尚，结屋城南坰。琴书有馀暇，山林无俗情。
春兰被后圃，秋鞠丽前荣。幽香适何来，微风相与清。
竟日澹相对，不为尘虑婴。逍遥一室内，庶以全吾生。
送客上京国，弭节向春江。山花为舞女，江水当离觞。
单舻逾鸟疾，叠浪似人忙。明发东华路，足踏软尘香。
伐木久辍响，谷风遂成诗。友道已不古，况复叔世时。
耳馀亦搆隙，寄䘵良可知。君看友竹轩，为事岂好奇。
择交逮草木，此意诚足悲。管鲍不可作，吾将谁与归。
疋马强支持，长途入翠微。山高日初上，秋老树还稀。
门外一溪隔，林中孤衲依。虚堂云卧冷，似醉未能归。
自古清晖地，分官得永嘉。秋深热后雨，霜薄树犹花。
到海江流尽，带山城郭斜。乘船看脩竹，疑是到君家。
客棹一身渺，归程千里多。寒云挟疏雨，秋水逝洪波。
亭界短长道，泉分南北河。醉醒篷底坐，何处起渔歌。
行厨薄罗列，僚友共徘徊。心豁溪山净，酒酣风雨来。
长林孤鸟没，近寺一僧回。倚杖看城市，黄埃漫作堆。
清明寂依旧，旅馆正思君。春色计半去，江声来独闻。
畏寒犹宿火，移坐盼斜曛。咫尺暌离地，悠悠隔暮云。
游谈盛容饰，折矩复旋规。娴令一何恭，吐词执谦卑。
煌煌将玉帛，昭质孰云亏。美色荡情志，黄金渝素丝。
外厉长者容，中心安可知。幽房晔神目，相鼠歌有皮。
归心凌界首，别意在山椒。疆域交藩尽，风云帝里遥。
日穿珠影动，春度鸟声娇。会遇重来使，悬情正郁陶。
九河寻故道，遥望陈公堤。使君有佳政，名与古人齐。
黄鸟下厅事，飞乌匝树啼。因风裁数字，临发转凄凄。
岂是栋梁材，徒然饱霜露。摧残岁几更，葱茜枝新吐。
但爱文禽栖，不烦匠石顾。一丘虽寂寞，庭中有奇树。
凤乎千古士，君但汉田郎。老作申州客，官犹博士堂。
陪游行橐笔，起草入含香。戢羽吾将去，分飞愧雁行。
凤鸟久不至，鲁叟悲道穷。谁从双井上，手自种梧桐。
青青山上松，年华不可考。灼灼园中花，颜色不常好。
五月鸣蜩至，八月蝴蝶老。感物有盛衰，岂忍归腐草。
香火千年地，彫台尚俨然。轻阴遥度竹，疏雨细鸣泉。
驭鹤朝群帝，骑羊忆五仙。步虚声寂静，还得话真诠。
绝壑疑无地，扪萝忽扣关。禅心无寂寞，流水共潺湲。
日气衔山紫，花枝泣露斑。危桥齐木末，时见老僧还。
高台聊赋别，诸子更相从。水落潮痕出，云开树影重。
渔歌回曲浦，僧磬度双峰。惯识江湖意，无论去住踪。
金风积朔边，侠骨纻祁连。霜重雕弓健，沙明画纛鲜。
车驰九折坂，笳乱独流泉。手挟焉耆返，嫖姚正少年。
之子南方去，环声过霅溪。桃花春自睹，药草雨遍齐。
法座高秦望，迦音满会稽。何时开六叶，一为止儿啼。
之子挺南服，作相始乡邦。称诗大历前，于今号盛唐。
诗名与相业，千载并流芳。眷焉慕先达，风度安可常。
白羽明吾志，金鉴为君敷。道本侔伊吕，言堪等训谟。
唐室方求理，曷自混贤愚。及尔播迁日，追思亦已徒。
自君之出矣，铅华不复理。思君如浮云，日逐东流水。
吾乡隐君子，质素古人风。性岂琴书癖，身将猿鹤同。
捲帘山阁暮，策杖海云空。一别麻源谷，相思桂树丛。
羽客今何在，千秋剑气存。古苔馀电影，断石卧云根。
变化双龙合，冲腾万马奔。凭虚望牛斗，仙乐下天门。
揽别如昨日，桃花空复春。盈盈川上月，好为照征轮。
醉把仙芝看，商岩采处频。翠茎犹带露，紫盖不沾尘。
岂是充饥物，端为上寿珍。玳筵云不散，共祝百年人。
见说遗庵老，常年卧白云。诗吟长短句，书阅古今文。
遗行人间重，褒章陇上焚。桥门有贤嗣，师道续河汾。
山村行处好，偶过故人庄。秋竹烟笼色，寒花露浥香。
一鸡鸣矮屋，双鹭落横塘。留饮忘归去，陶然入醉乡。
山村颇幽僻，甘向田间老。邻家隔短墙，出入同一道。
桑柘团午阴，鹜雏牝鸡抱。夕阳雨外明，溪上山色好。
夫妇话绸缪，农工非草草。秧长及时移，明朝饭须早。
谁料三山下，浮珠有惠泉。洗杯如作焭，卓锡自忘禅。
地是神仙境，名因衲子传。追言昊天观，罢驿是何年。
从来天厩种，不受俗鞿缰。锦鞯黄金勒，蹄骄道路长。
水尽岩崖见，丹霞碧汉间。女娲五色石，虞舜千年山。
地閟仙凡界，天开梦觉关。凌风醉明月，宾主欲忘还。
万木森层径，双岩倚碧端。翠华思舜辇，云锦织天孙。
地主遥迎客，山僧已候门。幽栖如可卜，吾欲谢烦喧。
为爱鳌峰胜，灵洲阁影蟠。东南观欲尽，天地若为宽。
云树闲清昼，江帆乱激湍。山川迂岁月，风雨又凭阑。
翠巘高无极，藤萝不可攀。流清猿下饮，山暝鸟来还。
樵唱孤烟里，人居深竹间。故乡知渐近，拂拭舞衣斑。
我爱铁泉子，迂疏不作家。尊空方乞酒，鼎沸旋沽茶。
囊贮春山药，楼深石径花。时携九筇杖，天外拄明霞。
岩洞何年辟，轩车此日游。云深衣袂冷，星落剑光浮。
石燕疑烟火，床龙避客舟。放歌归路晚，仍渡碧蕖洲。
曳杖遵南国，言寻白社期。龙应沉法水，鸟已集禅枝。
移席临溪阁，行厨荐露葵。远公偏许饮，欲去漫攒眉。
澎湃神水争，萧条淮泗横。如何安若命，且莫问庄生。
滁州不种马，千里稻田枯。空坐两太仆，劳劳付笑歌。
泇河几百里，天下皆道斯。邳峄烦供忆，移邮设捕司。
石田亦可耕，愿人行好事。舆中聊自吟，田父荷杖至。
田父如何说，中情慨以慷。下车入其室，举手贺年康。
年康不可失，遗秉寡妇攘。及此召业户，官家蠲逋粮。
子粒何可得，买牛筑道傍。邻人且协贷，处处熟黄粮。
石林高几许，金刹隐中峰。白日空山梵，清飙静夜钟。
竹窗回翠壁，危磴俯长松。坐听无生语，何时杖锡从。
谈经依壁水，握鉴倚珠渊。道岂雕虫著，玄应罔象传。
多材逢匠石，神马识方甄。岭外文风转，应知星斗悬。
名德倾兰省，高文压艺林。东人瞻北斗，海国式南金。
起草当年事，传经百代心。悬知施化雨，朴棫满江岑。
岂无离群意，翛然野鹤姿。好山时拄颊，幽涧或忘饥。
心赏丹青会，神融翰墨知。年来渐成癖，无计得中医。
梦入虎溪东，宛然见远公。云边思驭鹤，天外忆飞鸿。
不启琅函秘，无由误法通。禅心不可得，秋月湛波中。
惜哉云中鹤，矫矫乘风翔。亮音振天表，光洁凌秋霜。
一朝堕凡想，误入鹅鹜行。敛翮独惆怅，羞闻称凤凰。
十年拭一剑，用尽华阴土。忽然被摧折，霜锋陷如龋。
既璺不可合，既缺不可补。呼水再炉锤，寸心苦复苦。
只在尘寰内，居然径独迂。此君疏类我，石丈老于儒。
候雨迎鸠妇，栽花薙鼠姑。客来深自慰，知有浊醪无。
春江水正平，密树听啼莺。十里笼睛苑，千条锁故营。
雨香飞燕促，风暖落花轻。更欲劳攀折，年年还自生。
迢递古扬州，重来异昔游。春风吹酒幔，日暮上歌楼。
梦觉翻疑雨，愁多不待秋。翩翩征雁起，依旧向沙头。
故人复相聚，已是十年过。纵使为欢处，其如伤老何。
晓钟寒报早，春雨夜闻多。感慨高阳侣，临风发啸歌。
野寺临晴昼，园花照暮春。夕阳千树绕，芳草一江邻。
有客来何处，逢人寄此身。远公能好事，头白更相亲。
愁轻游冶兴，老重别离情。野戍寒更尽，河桥春水生。
断云疏雁影，残月乱鸡声。明发应千里，萧萧过楚城。
离家岁将暮，归路雨初晴。水阔空江冷，风高落叶轻。
锦囊倾内史，白璧报双成。好试千金马，清霜白草平。
又见一年尽，初从万里回。青灯笑儿女，白首恋尊罍。
故业琴书在，余寒鼓角催。翻然忘老去，亦自喜春来。
渤海高人去，仙台古迹存。风沙吹不断，天地与同昏。
野水添新绿，空烟集暮村。故园桑柘里，怅望欲销魂。
行尽伊吾道，胡天气候殊。神僧留白骨，毒草隐玄蛛。
近水多行帐，穷荒绝远书。伫看归觐日，玉勒控宛驹。
遗构象王宫，荒凉小邑东。一灯秋殿闭，孤榻夜窗空。
饥啮床头鼠，愁吟砌下蛩。萧萧黄叶坠，庭树颤西风。
窗户俯澄潭，龙宫似可探。藤萝栖鹘树，瓶锡定僧岩。
斜日疏疏磬，长风去去帆。只应输野衲，长此卧烟岚。
湖尽江逾阔，舟穷路若迷。垂杨春寂寂，芳草雨凄凄。
漩水鼋鼍窟，平沙雁鹜堤。风波随地有，何处可幽栖。
年年长在客，北蓟复南京。秋雨沧洲雁，春风采石莺。
好山环故里，流水背孤城。去住无拘系，闲身到处轻。
江草引行路，水风吹渡桥。故人家咫尺，门外是春潮。
欲系单于颈，长绳铁缕丝。出塞人应笑，入关世始知。
前山无夕阳，犹问夕阳洞。天寒人不行，山僧出相送。
采薪入深林，唱歌出幽谷。樵歌非无辞，辞古不可读。
远影乱归帆，孤烟发残磬。垂纶岸岸移，杨柳递相映。
西风吹蕉林，秋雨正萧飒。淅沥空阶前，寒虫互相答。
东林初日上，竹里紫荆开。摘果鸟飞去，折花蜂逐来。
閒云留作幔，承露取当杯。醉托游仙梦，流莺唤不回。
森森万条玉，袅袅一溪烟。赠君谢客句，绿筱媚清涟。
朱实临风生，有似君心赤。好从叶上书，为纪万年历。
文虹销积水，望远伤归心。之子怅何许，青山多夕阴。
骝嘶芳草路，莺绕落花林。白首论交者，何如倾盖深。
清朝司马贵，选授必人英。已佐金陵久，还徵采鹢行。
殊方知姓字，前席待光荣。公到多筹画，边尘岂复惊。
冬来不适意，况复雁南飞。枕上空山叶，窗中明月晖。
一秋多在病，千里正思归。不耐江南住，今年又授衣。
南国接芬芳，忻闻荐省郎。君行名已晚，此别路何长。
马首指沧海，渔阳即故疆。异时儒术理，为郡有辉光。
为爱窗前树，花时一院馡。清霜能肃杀，黄叶早纷飞。
近壁蛛丝满，空庭鸟宿稀。悽然此时意，不独吊残晖。
同榜十年馀，君才世所须。遭逢多不贱，辛苦独为儒。
画舫乘春去，金门待漏趋。分曹荷明主，从此借云衢。
曩君报主志，慷慨即南车。到处为良吏，明廷有谏书。
潮平江路阔，沙净日光虚。早逐春风去，中州领郡初。
明时廷尉选，佳胜复留都。湖水清官舍，山城入画图。
平反三岁在，幽赏四时俱。不见歌为政，人今满路衢。
繁华南国里，流水古城边。剖竹人将去，投林鸟竞翩。
潭光澄日夕，柳色变春先。笑指清尊在，要当醉别筵。
尚忆观鱼戏，重来送马蹄。故人江汉客，贤主薜萝栖。
煖日荣芳树，晴烟小碧溪。春风二三月，定有好禽啼。
山家日翠微，澹荡挹清晖。溪水绕门绿，岩云当户飞。
夕阳啼鸟尽，细雨落花稀。迟暮何知客，逢欢便作归。
郢曲何人理，怜君独苦心。一官丝鬓尽，万恨绿樽深。
园步携琴入，山行载笔寻。有怀良夜永，风露满云岑。
咫尺胥台路，风波满渡头。鹤情悬碧陇，莼思协沧洲。
柳暗藏归溆，花深引去舟。白云为带处，仿佛识仙丘。
暝色投真境，精庐一驻车。暮山飞霭遍，春岭挂星疏。
泽近窥汀火，溪深宿夜渔。良宵不成寝，花月在香除。
低擅千秋胜，泉流三径分。涧芳生暮色，石壁乱春云。
幽意花同惬，岩香鸟共闻。到来余远思，萝月绿纷纷。
旅泊兹何地，西湖亦胜游。座馀王子笔，客上李膺舟。
岸远千峰见，天空一鹤留。因知苏学士，不异在杭州。
地得陈公胜，堤缘苏步名。渔歌江月白，樵卧野烟清。
讲幄诸儒疏，楼船汉将兵。谁知湖上客，谈笑正关情。
隐君读书处，门巷少行尘。竹坞琴邀月，花林鸟近人。
衣冠犹古制，泉石是南邻。散帙多閒日，休嫌问字频。
丛林翳重冈，迢递僧居独。凭轩一怅望，春雨蘼芜绿。
泉香花落涧，窗暝松围屋。忆尔讽经余，袈裟坐深竹。
寻僧自补屐，古寺夏云中。听鸟明闻性，看花悟色空。
风传烟磬远，竹引野泉通。便欲捐尘累，香灯事远公。
巨邑当吴北，官无接送劳。水多归海近，城半在山高。
僧寺余庭柏，人家尽野蒿。重游逢日暮，惆怅促回舠。
一轩开小圃，近水更悠然。杏栋萦花雾，芸窗宿篆烟。
竹藏鸠子晡，苔衬鹤雏遥。此地多风景，幽深似辋川。
地远尘难到，人家半隔溪。放禅还候磬，起晓却凭鸡。
云度随山窈，泉行趁涧低。披丛寻藓壁，更为刻新题。
寂寂村深路，人家尽掩扉。平沙萦鸟篆，疏树络云衣。
无兴从南去，多情向北归。老年行履倦，宿不待斜晖。
莲宫据山椒，岧峣去天咫。风香花雨新，僧行白云里。
幽沉树乐静，萧散烟钟起。人登石路迷，依依缘涧水。
自入山中住，翛然物外群。齑盐僧饭合，藜火佛灯分。
闭户深寒木，开窗带湿云。时因意到处，一诵太玄文。
岩栖夙有志，兹地聊相娱。旧迹怀桑苧，幽踪托苾刍。
经寒林雨薄，入暮岭云孤。愿效刘吁筑，终焉遂隐图。
鸣雁为离群，馀哀度水云。那知故乡夜，亦似客中闻。
身外留黄犊，山中耕白云。不随樵子去，无路得寻君。
大叶偏鸣雨，芳心又展风。爱他新绿好，上我小庭中。
摇曳双彩凤，欲集无珍木。昨下阆风岑，飘扬竟何托。
梧桐巢燕雀，反栖恶木根。人生难称意，雄豪安足论。
亦念皋陶直，平反信早孚。星辰摧贯索，勋业托耕锄。
云著连山易，阿成卧佛图。清时询黄发，未易守菰芦。
地僻人踪断，亭幽鹤梦长。繁花交短径，瘦竹倚巍墙。
信宿情犹恋，平生意敢忘。辛勤三十载，无计办山庄。
驿舍通幽处，纷披花满畦。皇华多驻节，素壁尽留题。
暂尔开尘眼，终然爱野栖。仆夫促前路，去去意还迷。
黄石烟霞处，桑麻十亩多。亭前环药圃，榻外即云坡。
趁雨耕僮出，寻春访客过。主人无俗虑，浩浩只长歌。
迢递毗陵道，临流石阁重。西风疏雁阵，斜日变山容。
树隐前村火，风传远寺钟。遥思张子野，杯酒正从容。
书来沧海上，喜色耀门阑。天阙珠呈树，阶庭玉照兰。
纱厨回霁色，绣褓怯春寒。冉冉凌云翮，无忧暮景阑。
野服逢山客，探玄辅嗣甥。苏门风外啸，盘谷醉中行。
候馆迷征雁，春城过晓莺。伫看花落尽，思尔豁吟情。
怀旧轻千里，无书远七年。论心思尽地，会面极升天。
名重连城价，文雄万斛泉。何时絮卮酒，纪德浦阳阡。
旧习深知误，虚名久自羞。故人犹比数，文苑昔同游。
婺女遗言绝，胡公学制优。料君施善教，才俊满南州。
萝山同业士，存没两无闻。未尽人间用，宁脩地下文。
刘郎应屏迹，郑谷自清芬。搔首看征雁，天寒远索群。
昔过东阳县，知君近始来。留诗徒属和，无计复邀回。
赖有梁园客，同倾杜酒杯。死生星散后，感旧复怜才。
共泛荒溪际，匆匆两月来。薰风老苜蓿，霖雨熟杨梅。
裹茗寻僧试，看花许客陪。遥知明月夜，独棹酒船回。
羡子湖山胜，来游路却遥。开园咏芍药，入寺探樱桃。
夜月黄金缕，春风碧玉箫。终年劳苦想，洞府隔凡嚣。
汉朝宗孝谨，明代故家存。业有遗风旧，恩从得姓蕃。
裳衣陈寝室，乔木荫高门。孙子何多美，家传诗礼言。
雪时挥袂别，见雪即怀君。河馆冬难暮，沙洲晚更云。
清为苍水使，静对白鸥群。昨夜寻君梦，微茫路不分。
问道趋东鲁，联舆有稚圭。侍闱看乍远，吟辖动还齐。
观海云浮地，登山月傍梯。预知篇翰富，双从锦囊奚。
每到横山麓，都违濯世氛。僧留夜听雨，我自日看云。
历历前朝寺，桓桓给事坟。凄凉莫嗟感，竹帛已传闻。
瘦柏多连架，寒花半入瓶。山僧轮指语，幽客倚窗听。
苔壁三年墨，蔬园十亩青。茶烟细细起，竟日锁柴扃。
已得青山胜，还听绿绮琴。美人真绝调，游客愧知音。
众壑风泉响，县崖雾雨沉。醉来频徙倚，疑听九龙吟。
摇落惊秋暮，空庭木叶黄。雨馀兰渚润，风动桂丛香。
卧病蓬三径，怀人水一方。何当重结社，文酒共徜徉。
浪游淹岁月，转觉鬓毛斑。舟楫飘零苦，关河去住艰。
停云思故国，贳酒破愁颜。芳草江南绿，王孙几日还。
忽惊春事过，几见落花飞。贫病人堪老，勋名愿转违。
诗从愁里赋，家向梦中归。去去无劳问，沧江旧业微。
一径穿林入，凭高信杖藜。坐临青嶂阔，指顾白云低。
洞古龙宫閟，烟深鹤驭迷。胜游饶雅咏，彩笔恣留题。
萧瑟湖上庐，六月如清秋。凉雨过柴门，葡萄风飕飕。
草阁摇绿杨，欲随云水流。水滨一稚子，洋洋何所求。
终日无一鱼，持竿钓不休。问之向我笑，使我心忘忧。
脉脉春欲深，迟迟日方午。闲闲溪桥边，寂寂桃花坞。
浅水潮初生，渔舟倒出浦。无奈东风狂，花落不可数。
梅阴荫西窗，实繁枝叶低。小鸟时来鸣，向我如栖栖。
一鸟鸣未已，一鸟随和之。鸟声处处起，高下声参差。
日出闻鸟声，不觉日已西。池塘小雨过，夕阳鹧鸪啼。
默然对客坐，竟坐无一语。亦欲通殷勤，寻思了无取。
好言不关情，谅非君所与。坦怀两相忘，何害我与汝。
悠悠三十载，一饭不忘亲。推枕犹疑梦，登堂若见人。
海桑初隔世，风木几伤神。要识全归意，平生在立身。
藏书贻矩诲，僻地起高楼。月露连书蓄，星河拂户流。
兰膏长照夜，竹簟正宜秋。窗迥伊吾远，檐高纬络愁。
分阴思积学，暇日坐消忧。芸阁归来日，相期共校雠。
路出金波外，车驱素雪间。清光两相映，乘兴偶俱还。
野入银为坞，星涵玉作山。褰帷三十里，独喜净尘颜。
骑羊地数武，玄发早结知。浮云非所歆，隙驹以为期。
稽首鞭弭盟，遣目及天地。蜩螗随候鸣，惜子天籁吹。
鸣驺向燕市，青橐日相随。缅怀郭生台，嗤彼邯郸儿。
海燕留空垒，逢春几度归。引雏将唶唶，识主故依依。
解语欺黄鸟，谋身尚黑衣。莫嫌泥滓污，曾向玉楼飞。
秋岸繁华景，红霞万树春。西风无限意，吹尽送归人。
落叶萧萧路，秋风湖上波。到家红树少，不怨客愁多。
寒山东一曲，云是白莲溪。寺僻居桥左，林深到竹西。
波生梁日动，梵出径云迷。莫漫嗟无侣，禅枝喜共栖。
移棹出横塘，悠然见上方。天从湖尾缩，山带树容苍。
客病消茶碗，禅心醒石床。翻怜台畔草，尽作苾刍香。
高楼今夜月，女伴斗穿针。却笑为官拙，偏无乞巧心。
朝看花未稀，暮落已如许。四时有代谢，一雨变炎暑。
山亭月皎皎，蟋蟀终夜语。凉飙集素襟，感彼机中妇。
古道诚寥寥，相思一何深。相思夫奚为，将以慰吾心。
白日没西岭，须臾出东林。朱颜不复回，变幻徒相寻。
缅彼意中人，一别竟沉吟。岂无安期子，聊尔奏徽音。
银河耿夜光，竟夕临西牖。秋蝇虽复多，蹙蹙讵能久。
不见绵蛮鸟，忽已辞衰柳。凉飕一已至，宿瘴复何有。
殷勤命僮仆，策杖出林薮。致语头上巾，东篱迫重九。
小径穿深树，临崖四五家。泉声天半落，满涧溅桃花。
四邻箫管沸，大都为岁除。君看五马贵，囊有一钱无。
屋有图书润，庭无秋菊鲜。应知彭泽令，一夜不曾眠。
东阁观梅去，清尊怨未开。徘徊天际暮，独与老僧来。
细问太来者，暮宿汉阳城。三日望京山，五日过西陵。
青翠满池台，徒增静者哀。一步一回远，君今去不来。
方我来归日，是君倾盖时。通玄信长者，北海好男儿。
季心何意气，夜半犹开门。幸免穷途哭，能忘一饭恩。
七日本宜晴，愁人风雨声。厨烟侵几湿，檐瀑隔窗鸣。
杨柳颦何事，梅花笑不成。呼儿催酌酒，一醉百忧轻。
酒德宜齐圣，诗狂或助神。谁知同调者，不是独醒人。
月上争扶路，风前倒戴巾。高年当戒得，未用托刘伦。
徐邈频中圣，刘伦善祷神。醉乡存古意，老景笑时人。
岁晚独无褐，日高犹未巾。从遭长官骂，或与达生伦。
避名依野老，危行托狂僧。蹈海非今日，寻山住上层。
黄龙持钝斧，雪峤拨残灯。自了英雄志，居然契大乘。
同学朝冠士，投簪几日归。里中朱绂少，世上白头稀。
陇黍登新酒，池荷足故衣。夕阳天际鸟，还向北林飞。
昨日偶闻讣，偏令老况哀。肯堂寻旧指，寿穴用先裁。
竹径风时扫，柴门月自来。往还二十载，只似梦初回。
聚敛夸长策，侵渔趁此机。直须贫到骨，谁问岁无衣。
天地身为累，丘园道已非。衰年当绝粒，何论故山薇。
云卧加衾铁，烟餐待桂炊。十年穷战伐，数口逼寒饥。
潦倒弃沟壑，凄凉畏茧丝。桃林春色近，未似放牛时。
风尘惊老眼，丘壑保余生。闭户交游绝，开园种树成。
野阴长似雨，雪意又非晴。闻说朝京路，泥深哭远行。
国比中原国，人同上古人。衣冠唐制度，礼乐汉君臣。
银瓮篘新酒，金刀鲙锦鳞。年年二三月，桃李一般春。
积丝方满寸，累尺渐成端。持入公门里，何人著眼看。
有女年方长，其如家食贫。鬻为豪右妾，不得嫁比邻。
烈日晒皮肤，皮肤似漆乌。郎君矜白面，应笑种田夫。
种田良不易，尽力费耕锄。入囷方为有，在田犹是无。
三岁在京畿，春生五色衣。殷勤承父教，归去候慈闱。
丹桂浮香露，黄花粲夕晖。人生具庆少，养志在无违。
皎月放春晴，元宵坐赣城。管弦传闹市，灯火彻深更。
野旷狼烽熄，乡违鹤怨生。不逢南浦客，碧草远含情。
秋风起江汉，纤月在西南。影落清滇水，凉生白石龛。
唱酬蔬笋气，梦寐葛藤谈。未遂依禅寂，徒惭雪满簪。
云门一曲子，腊月二十五。唱高和得齐，大棒揸出去。
弱柳不堪折，相携话水边。离杯传日暮，归路在春先。
冻雪寒欺马，空江晓渡船。永怀交际久，况是昔人贤。
种菊久成庄，门前水亦香。花时常把酒，日暮拟为粮。
正色纯无杂，遐龄老未央。何当事筐筥，来此采馀芳。
人道从军乐，谁知误一生。元戎归旅榇，边将失干城。
草檄今无敌，封侯竟不成。空遗旧提剑，沦落海西营。
握手独相送，君行我自归。风波千里远，烟树一村微。
地胜金鱼近，江清白鹭飞。鸰原应在念，回首思依依。
杳杳长途异，悠悠逝水流。江村孤宿夜，风雪远行舟。
寒重偏欺客，凌浮迥结愁。故人应在念，日暮尚登楼。
仲子为山处，容人得屡过。峰峦平地起，水木到门多。
欲雨生云雾，经春长薜萝。流莺如惬意，百啭杂笙歌。
能诗兰谷老，化去已多年。霅上一峰秀，灯前三昩传。
莲花滴漏水，月色照归船。记得长松下，曾参玉版禅。
一上孤山望，春波带夕曛。西来千嶂合，南下两湖分。
路绕前朝寺，云埋处士坟。画船归去晚，歌吹月中闻。
披衣新得戒，杖锡又登程。世路随缘去，空门为法行。
浮云上国远，片月故山明。心地平如水，风波自不惊。
流火遵西陆，新秋届在兹。群英罢趋谒，夕漏滴多时。
肃肃繁露降，飘飘凉风吹。兰蕤翳金井，梧叶下彤墀。
徙倚待清问，张灯照薄帷。六经浩茫海，悠悠遗所思。
诗人重出守，万里一朱轓。苦节留三郡，英声振五言。
山深夜郎道，花乱武陵源。月下劳相忆，清秋几处猿。
井鬼占星地，滇云问路时。岭暄秋瘴湿，江远暮帆迟。
竹弩迎津吏，毡裘拜岛夷。课耕还吊古，应到孔明祠。
山闇树冥冥，潮音振海生。断依残漏尽，喧杂曙乌鸣。
远梦惊长乐，迷途想化城。如何长往客，犹著夜衣行。
幸极多生变，恩深不到家。宁归掖庭狱，得祸后宫斜。
鬼火消寒雨，魂香散落花。犹胜莫皋妇，青冢乱胡沙。
主家门第尽，僧寺树林荒。色相真成幻，豪华未可常。
法轮回现灭，劫火变炎凉。却笑浮生众，犹因佛老忙。
地僻种元少，年深生渐滋。向无当路笋，时有出林枝。
晚翠迟堪并，春红近亦宜。阴森聊自尔，惭负雪霜知。
深竹暗浮烟，群公乐事偏。高情动寥廓，清论入微玄。
岂是巢由侣，何如沮溺贤。其谁匡典午，勋烈照遗编。
烟霭市上青，霜露草根白。日出鸡尚鸣，墟落溪南北。
涉野多寒风，枯杨何萧索。山川莽迢递，岁晏道路迫。
王事苦未休，惨澹逾郡国。暮逢禅房幽，且复舒枕席。
潇湘他日梦，今上合江亭。天阔浮吴楚，山青入洞庭。
鹧鸪春渺渺，斑竹雨冥冥。舟楫云中见，依稀帝子灵。
地是留棠旧，人应比玉清。独攀东省树，犹忆下帷情。
萝映摊书静，花增染翰明。天庭多雨露，岁晚共芬荣。
节是祗园会，欢同曲水池。妖童歌串乱，天女鬟华随。
是树皆停盖，无波不泛卮。鱼龙与角抵，乐事看君为。
天寒山狖叫，石涧水淙淙。野径入秋草，柴门临古松。
林行惊宿鸟，云卧对诸峰。明日寻仙去，同鞭白玉龙。
远游非不好，归计在渔樵。家住清溪曲，门临白板桥。
兰舟弄秋水，竹屋听春潮。自有烟波趣，毋烦猿鹤招。
一尊那忍负，永夜坐堪酬。凤岂吹箫落，人疑鼓瑟游。
江湖青桂暮，关塞白榆秋。明月无南北，泠然万里愁。
月色平分夜，清光锁院秋。彩毫开象纬，坛帜敞层楼。
霜肃宜鶱鹗，槎虚欲犯牛。荒烟重摇落，涕泗一凝眸。
帝城春欲暮，送子别南归。剑拂双虹落，鞭侵万翠围。
莺声迁远树，草色恋人衣。不尽他乡思，随君跃马飞。
何年别燕市，此日复相亲。迎客花封县，哺雏雉狎人。
万里双龙剑，三秋一叶身。经年惜良会，未信马蹄频。
观形飞海檄，共事得盘桓。月色鸣刀静，江声咽夜寒。
烽烟筹里息，虎豹望中看。何日图麟阁，应惭獬豸冠。
不忍轻飞去，低回绕井栏。情知归计决，祗为别巢难。
筑城千仞山，崩城一瞬间。城崩见戍骨，骨上有创瘢。
千里负骸归，万里不唾井。井水清且寒，照见单人影。
哭骨骨已灵，哭泉泉亦见。幸逢泉下人，不愧泉上面。
城东道院静，聊得谢扳援。易退知臣意，留行哪主恩。
飞花过初夏，伏枕足閒门。共有冥鸿思，风尘未敢论。
仕途原少味，所趣在弹冠。子计欲归去，予情已尽阑。
行藏从所好，非誉总何干。独有酬知遇，涓埃亦自难。
岂难轻襆被，难契是恩深。玉立人嫌洁，金门疏亦沈。
卜居非傲物，扫榻为知音。若论平生意，应无负此心。
旷哉六合内，腥秽悉荡涤。三光复宣朗，五典重修饬。
远齐尧舜功，近过汤武绩。遂令普天下，休养乐生息。
正本所自隆，仁祖实启迪。祥源深且广，天派肆洋溢。
圣神绍传序，茂衍万世历。造商本玄王，兴周美后稷。
兹予嗣鸿业，时几谨申饬。四圣赫在天，悠久贻法式。
保佑赖深眷，负荷愧余力。稽首陈咏歌，庶用示无斁。
宝树香云合，龙池绿水新。凉多今夏雨，僧少去年人。
一骑留京国，双鸿入塞尘。西天几万里，沙草阔无垠。
晓起闻溪涨，披衣立小轩。混茫初学海，澒洞欲包原。
光撼山根动，声吹地轴翻。群童不晓事，喧噪傍沙痕。
逸响依岩切，清声绕枕寒。只疑幽谷底，急雨泻惊湍。
泠泠涧中水，瑟瑟松上风。大音自无听，月白千山空。
独立不偶俗，直干排高云。曾过首阳下，永怀孤竹君。
鸠鸣桑雨深，蓑笠耦耕叟。短歌三两声，东风动杨柳。
美人湘北岸，翠盖倚中洲。斜日雨初歇，断云横未收。
长林带晚照，极浦起寒波。茅屋远山外，扁舟归兴多。
茅屋隔榆林，孤舟系柳阴。明时无逸客，谁在白云深。
茅屋夜然灯，中有读书者。门外是官街，更深犹走马。
落日鸡鸣埭，何人射雉回。北湖山月上，相送暮钟来。
朔风吹广陌，回合野晴微。我马亦已瘏，与君同驱驰。
驱驰竟何适，无事信多岐。道胜境斯惬，情旷途自夷。
况与三益友，同行得所师。共励淩风节，勿使愿相违。
依依人境外，削迹散幽情。放棹晚潮至，开门春草生。
青旌溪上浴，黄犊雨中耕。长日江村静，惟闻伐木声。
金身随雨卧，绀户藉风开。听法龙辞树，翻经石掩苔。
藤花檐际罥，木魅洞中来。涧道千年桧，山僧手自栽。
白发南邻叟，藏身水石间。长辞五马贵，独对万峰闲。
瓶粟贫长乏，山松醉亦攀。时时邀我坐，明月踏歌还。
灵山通上界，羸马涉遥岑。天净峰如掌，风悲虎出林。
空岩春昼冷，石洞夜坛阴。渐悟真如性，还同出世心。
谪宦从吾道，高名世所传。阴山藏疠鬼，瘴水发蛮烟。
十口天边寄，孤帆海上悬。中原万余里，后会是何年。
闭户南山下，因君忆往年。狂歌瑶殿月，醉语石堂烟。
白鹭洲前笛，青溪渡口船。清游亦中绝，出处信苍天。
吴宫成梵刹，销歇尚遗名。台峙荒琴荐，池存涸研泓。
绮罗无复见，泉石有馀清。相送师归去，重增吊古情。
令弟从官去，难兄好客深。青灯白沙夜，诗律细论心。
今日汧阳发，知当宿凤翔。中秋亦何幸，同子浥清光。
巘外来旌节，云间下凤凰。白头疏旷久，徙倚望原冈。
腊日暖如春，君归谒紫宸。一尊奉天酒，千古五陵人。
剑佩勤边远，风云入梦新。明时逢圣主，令世浥清尘。
近日观风使，贤郎独擅名。熊丸勤昔教，凤诰逖金声。
八帙慈闱福，三时令子情。瑶池灵药下，可上百年荣。
昔闻谢安石，栖迹会稽山。一为苍生起，功收谈笑间。
我公济世才，舒卷有余闲。吹律岁载成，遗荣身早还。
东山楚犹越，千载相孱颜。末路士多拘，高风谁更攀。
景色来西徼，萧条信远方。水分羌部落，山绝汉封疆。
几处青稞熟，深忧白雨伤。荒城谁为守，十室九逋亡。
不谓来沙碛，还当渡黑河。时平疆场广，地重戍兵多。
禹迹谁修复，天城鬼护呵。居延遥可望，无奈合黎何。
莫道春风好，春风易白头。君看花里鸟，亦有世间愁。
白发生青镜，黄花吐素秋。家书无雁足，客路一羊裘。
海燕辞乡社，山猿傍酒楼。谁堪回首处，千里暮云稠。
风飘万点红，零落胭脂色。柳絮入帘栊，似问人愁寂。
凭阑望远山，芳草连天碧。深院锁春光，去尽无寻觅。
千里河南北，忧勤切至尊。兵年兼旱潦，民命急朝昏。
身倚诗书贵，功将抚字论。无忘当宁意，一一在覃恩。
风本造化权，却从手中得。因思天下事，也须著人力。
日日问山水，今日见武夷。点头一段意，山灵知不知。
泰山孔子登，武夷朱子寓。吾想万山灵，亦羡二山遇。
傲历冰霜久，沾濡雨露深。青青长自苦，不改岁寒心。
铁石心肠壮，冰霜节操坚。纤尘应不染，洁白自娟娟。
暝色归庭树，蝉声逗客思。澹云行欲尽，明月坐相随。
肉食惭何补，珠投暗自疑。君恩无可报，深愧素餐诗。
炎蒸愁夏日，独爱夜凉时。闻有阆风苑，泠然当若兹。
閒身孤鹤伴，秋意草虫知。久坐生情思，援琴理废丝。
君如时问字，不惮往来频。斗酒家藏久，园蔬市取新。
正堪同酩酊，无复叹沉沦。聚散吾生事，那能长比邻。
景物悲摇落，凉风又报秋。偶逢仙客召，同散旅人愁。
绿泼皆新酿，白头总旧游。殷勤莫惜醉，明月在西楼。
委巷疏尘宇，空斋问隐沦。应门两童子，拄杖一闲身。
下马见深意，焚鱼知久贫。相看祇有笑，握手更何陈。
尊酒都门外，孤帆水驿飞。青云诸老尽，白发几人归。
风雨鱼羹饭，烟霞鹤氅衣。因君动高兴，予亦梦柴扉。
看院留黄鹤，耕云种紫芝。天下书读尽，人间事不知。
天上多春色，人间迥不同。花翻鳷鹊殿，莺过建章宫。
云旂鸾被影，月扇雉含风。遥瞻翠华近，红日照盘龙。
别驾声名远，先生节行尊。百年耆旧尽，二老典刑存。
已返辽城鹤，难招楚客魂。人间留翰墨，不独重玙璠。
久作尘中客，閒从堤上行。轻风花外度，残照雨边明。
趋事联三省，游踪愧二京。当歌聊驻马，轻别若为情。
野老放歌行，翛然驯一鹤。欲识山中时，但看花间落。
梧桐覆金井，一叶下西风。不忍听鸿雁，秋声万壑中。
久不陟岩扃，秋光宛如昨。白云满地流，忽听松子落。
入瓶过十日，愁落幸开迟。不借春风发，全无夜雨欺。
香来清净里，韵在寂寥时。绝胜山中树，游人或未知。
内外湖争碧，朝昏时觉遐。友朋非一处，山水作邻家。
偶逐葑船散，同随渔火斜。频呼免相失，桥隔是天涯。
十里苍苍路，非深亦觉遐。阴晴澹山气，鸡犬静人家。
阁迥生溪水，坪香过荈花。红黄光莫艳，群动岂无涯。
夏浅湖心伏，不分天水非。新帆随数点，好鸟择边飞。
日月光难遍，江湘气尽归。客舟来此泛，孤似岳僧扉。
韎韐风涛外，闲心寄泬寥。马嘶黄草岸，人急暮江潮。
塔影眠寒水，溪声走断桥。梦中敲古缶，长忆广陵箫。
海陵城忽过，四望远濛濛。布被经斜雨，蒲帆饱大风。
惊鸥飞不定，初柳意无穷。三月今朝是，扁舟东复东。
却讶秋还在，萧条满目非。江山千骑暗，城郭一人归。
见子南冠泪，犹惊楚客衣。庭花何烂缦，寂寂伴伊威。
征夫日駪駪，王事忧靡盬。孤云何处来，悠扬自轻举。
随风天外飞，往来无间阻。云下是义山，亲舍此其所。
道远不可即，寸心良独苦。默默两忘言，翘首重延伫。
扁舟泛寒海，满目冒愁烟。感旧一腔里，徇知廿载前。
肝肠应自对，勋业竞谁传。痛把诸孤手，汍澜意不宣。
荒城停旅榇，魂气恋家山。踪迹人疑畏，风波吾往还。
过鸿难问讯，去骑不能攀。一死无馀事，悠悠得暂闲。
荐牍通名姓，儒冠十九年。自非劳剪拂，何得借云烟。
百里沿河润，穷途剩研田。报施待来世，今日亦徒然。
哭死输肝胆，萦愁念故情。不才惭弟子，薄福叹苍生。
举目山河在，衔恩骨肉轻。无衣已难赋，恻恻盼严城。
山月随人白，纡回野径微。稻香秋雨后，虫语夜声稀。
酒醒寒侵面，花晴香入衣。相君閒杖履，爱客未言归。
四山烟雾深，一溪松竹乱。禅房寂无人，风雨过昏旦。
日饮清溪水，夜宿清溪烟。烟中双白鹤，落水踏红莲。
莲根抱溪石，莲子生石壁。丝牵不自繇，心苦半枯赤。
白鹤似能言，衔莲飞上天。口衔不得语，语便落人前。
万里欲何之，行营望将旗。我正怜烟客，人疑是药师。
谈兵奋髯戟，骑马策杨枝。为试登楼啸，胡雏满地悲。
打散双鸳鸯，莫与欢侬似。不似欢去时，欢来便如此。
作客惟君近，江都五日程。开春难接面，望远独含情。
绿蚁浮杯溢，红椒映烛明。不知东阁外，梅蕊几枝荣。
琳宫望不极，山半尚云封。忽断岩前树，遥闻天外钟。
结亭人暂息，题柱墨犹浓。待陟凌霄去，还愁冰雪重。
吞声成死别，唧唧忆生时。笃厚诚天性，虚怀使我思。
黄泉徒有恨，白首会无期。寂寞门前柳，空垂万缕丝。
昔年挈妻子，避地至吾家。一甑同朝爨，危楼听莫笳。
共欣相聚乐，不作乱离嗟。今日重过此，伤心对落花。
神仙如尽谬，丹诀不须传。愧我徒酣酒，怜君学未专。
追惟论火候，岂拟独延年。洒泪看遗照，凝眸坐鼎前。
疏雨过城头，城高易感秋。明朝重九节，动我故乡愁。
世乱同为客，天涯此唱酬。晚晴山月上，洗盏更登楼。
昨日楼头醉，今朝松下吟。黄花愁杀我，白发不胜簪。
对影临寒水，看云负素心。秋风又一度，节序感何深。
南园开胜事，洪武国初年。古调声方振，鸿濛气独先。
当时孙典籍，赋奏圣人前。往昔行吟地，苍茫起暮烟。
昔贤遗址在，传有抗风轩。以此振颓俗，曾闻动至尊。
小池通活水，古木盘苍根。予亦此栖托，长歌感慨存。
母老诸弟少，远游非所宜。踌蹰怅离别，慷慨为深知。
到处言须谨，逢时勉自期。天涯见芳草，莫厌故乡思。
送子上河梁，天风吹大荒。春潮浮万国，秋雨度三湘。
意趣川岳外，行忘关塞长。高歌过易水，挥手入咸阳。
腊去三朝雪，春来十日冰。棹鸣寒玉破，舟白浪花凝。
客梦天无际，人烟树几层。吴江沙月暝，雁影落渔灯。
胜域构为亭，名流长载笔。五色灿江花，千秋照云日。
再入长安道，相逢愧逐喧。文雄官自达，骨傲位难尊。
我更莲花府，君惟竹素园。预知供奉日，应制几千言。
刘郎医术好，夙契已逢仙。制药少人见，秘方多祖传。
家贫虽寂寞，客至即留连。廿载不相见，令人思惘然。
万古金山寺，烟波四望分。对江吴共楚，终日水和云。
灯影摇鲛室，香烟触雁群。最宜禅诵处，船客夜深闻。
寂寂一丛菊，萧萧傍禁林。幽香出径浅，寒色映杯深。
院落迟仍发，烟霜晚更禁。惟应一高士，见赏岁寒心。
中秋与元夕，隔岁验晴阴。九陌灯光静，千门雨气沉。
秋期犹在眼，春色漫愁心。为问繁华子，香车何处寻。
森森千丈松，落落丈夫概。耸干高岭侧，穹标碧云外。
当春发华滋，迎寒转苍翠。节以霜雪坚，用以栋梁大。
为爱溪山好，无人只自看。万峰青不断，三月雪犹寒。
乳鹿藏深树，飞凫过远滩。兴来谁与晤，长啸碧云端。
经旬不出户，春草任萋萋。谷静有猿啸，山深无马蹄。
岩悬泉竞落，云碍路应迷。道者何多事，栽桃亦满溪。
底事消閒日，衡茅适性灵。引泉通药坞，滴露写茶经。
野鸟分中食，岩花落净瓶。最怜秋雨后，洗出数峰青。
石径久延伫，还期逋客过。林深秋气早，山静月明多。
胜事杳难说，幽怀其奈何。所思不可见，孤磬出烟萝。
老衲时耕稼，为居近给园。茅茨十亩地，烟火数家村。
野饭炊晨熟，溪舂入夜喧。寻常牧牛去，应不犯苗根。
忆尔同游日，清风动给园。应机皆有作，离幻竟无言。
双树啼寒鸟，空山闻夜猿。寥寥千古意，此际不堪论。
颇适庄生乐，逍遥自不同。独醒诸梦远，多病万缘空。
戏舞沙边鹤，徐来水面风。何人将紫竹，吹弄月明中。
急雨涨溪流，晚晴山更幽。渚清喧饮鹿，风过起眠鸥。
响入千岩应，波腾众壑浮。月明烟水外，深夜有渔舟。
所嗟褦襶苦，扰扰几时休。未识邯郸梦，徒怀杞国忧。
齐奴终齿剑，飞将不封侯。输却寒山子，孤峰枕石头。
旅客听潮发，依微野望中。霞明山吐月，江静水连空。
远岸嘶寒马，晴山叫断鸿。莫挥杨子泪，岐路任西东。
晚发衢城外，中宵宿远岑。乱云迷客梦，微雨碎乡心。
犬吠知村近，泉鸣觉涧深。凄凉无复寐，起坐更沉吟。
地僻鹿为群，山深云作洞。莫遣风太吹，惊我游仙梦。
安生远避世，采药再不回。骑鹤入白云，九里为之开。
秦皇徒朽质，汉武非仙才。灵踪竟玄秘，方士空疑猜。
海内推狂客，风流又四明。雄心穷不挫，白眼醉尝横。
时自仰天笑，伊谁解此情。何当向秋暮，黯黯别愁生。
到海忽雷雨，高云起崔巍。纷披船幕湿，错落酒杯飞。
波浪半天黑，神龙助风威。探遐方未极，初意遂已非。
无缘觐海若，稽首乞天妃。愿为一日晴，令我揽光辉。
飞昚朝暾霁，停骖午漏分。客心随水急，人语隔江闻。
雨过添清气，风生爱縠纹。中流归棹稳，跂望有来群。
缥缥碧鸡使，萧萧斑马群。离亭方禁酒，征路正炎氛。
水弩含沙影，天鸢坠火云。归音期蟋蟀，莫待海花纷。
微凉生细雨，半夜似新秋。玉轸琴丝缓，金炉香气浮。
檐花溅碎滴，地镜俯清流。东阁多閒暇，西池好倡酬。
散步谪仙桥，严寒酒易消。云容将变朔，风信巳鸣条。
只为朋从好，浑忘旅寓遥。清吟迟月渚，剪烛永今宵。
云山何岧峣，林木郁而秀。烟岚绚晴光，岚际峙层构。
绕庭芳草深，清禽哢春昼。有书可览适，有田可耕耨。
展图念初服，淹留婴组绶。因援峄阳桐，一写丘中奏。
美酒双玉壶，沙头送行客。处处芦花风，寒江秋水白。
落日下长空，返景明石壁。去去入烟霞，相思楚天隔。
剪发待佳宾，陶氏有贤母。孤冢依空山，芳名亘千古。
野花笑春风，山鸟啼寒雨。送君归故乡，因之为延伫。
朔北寒风起，春来雪作花。黄云愁陇水，白骨怨边沙。
柳暗边尘暮，营空塞日斜。故园芳草绿，客梦几还家。
不见催租吏，渔歌听自频。应迷辋川路，空想武陵春。
落日闻清磬，寒林见故人。秋风如有待，江上共垂纶。
牢落天涯夜，人穷岁亦穷。空山双鬓白，孤馆一灯红。
腊尽屠苏外，春来爆竹中。此身如断梗，何事苦匆匆。
身世如萍梗，他乡总是愁。暝灯虫入夜，残雨叶翻秋。
坎止知何处，暌离似胜游。虚舟从所适，无日是安流。
几宵红杏雨，此日?湖滨。水满兼天涌，凫轻逐浪奔。
离离青草色，浩浩洞庭春。烟渚谁横艇，能无去越人。
忆昔为群儿，手弄琼枝菜。唤作白珊瑚，相持助王恺。
或持枯木枝，唤作铁如意。欲击而碎之，争雄以为戏。
栖迟今白首，逢人话年少。冰盘嚼水晶，坐对琼枝笑。
幕府推雄俊，高名蚤识君。一逢杜武库，真见鲍参军。
意气金兰丽，风流玉蝶群。此中谈易尽，衫袖染山云。
柳色攀尤好，此心无歇时。山随征马去，风逐锦帆披。
鼓角天衢阔，星霜地轴移。閒时衔杯酒，寄我慰相思。
王事能将母，蛮烟解袭人。凯风悲孝子，行役怆孤臣。
柏叶先秋变，龙泉滴泪匀。图麟勋业在，别矣慎风尘。
愚直与时忤，谪居弹铗歌。平生重朋友，雅性寄沧波。
念切江云远，思深明月过。河阳花似锦，仙吏得民和。
妙略摅恢复，精忠矢报酬。独怜三字狱，断送二陵愁。
载酒朝相过，论心夜未中。卧残禅室冷，谈彻讲堂空。
香篆销轻缕，灯花落小红。好怀摅不尽，钟起院墙东。
为问巢云子，云居定几年。饥堪煮为食，吟即染成笺。
雨过龙文润，天清海色鲜。相逢韶石上，舒卷兴悠然。
为问巢云子，幽贞夙所庐。宁随龙卧壑，不学凤栖梧。
拂袖凌空翠，因风问太虚。芙蓉曾揽结，五老复何如。
微雨霁芳原，散步春溪曲。欢呼及童竖，策马驱黄犊。
入崦竹翛翛，面冈杉簇簇。展我怀中书，坐向林间读。
不有巢许心，那知箕颍躅。但得风日佳，朝朝来此牧。
一理存乎静，万事著于微。是以君子心，战兢恒自持。
觅渡临清流，故人更同舟。细语昨日诗，别怀总悠悠。
送送山之麓，春花多踯躅。长揖东风前，浮生两相勖。
江山久离居，薄养那得及。髣髴何处庭，承颜梦中立。
天性良固有，深爱成长泣。涕泪泫莫收，晓起衾犹湿。
荡荡白日光，照我窗前竹。竹枝自潇洒，竹叶自鲜绿。
霜浓色不悴，生意如可掬。植物有若斯，况乃昆山玉。
人生天地间，谅非形所局。苟能遂直道，至乐恒自足。
白发钓清渭，有志期经纶。羊裘坐苔石，未足辞故人。
岂如衡茅下，投竿饵修鳞。名实两不入，足以全吾真。
渔歌竹枝晚，水色桃花春。白鸥亦解事，荡漾来相亲。
昨夜起观星，北斗悬中天。牛女隔河汉，跬步不得前。
东方有一士，披褐露两肩。积雪寒蓬庐，中心常泰然。
高歌商颂篇，激烈浮云旋。士心亦何求，长为知者怜。
月落日未出，东方隐又明。云连怀庆郡，雾绕泽州城。
道路淹归计，关河动客情。故乡不可见，搔首望神京。
日落风欲静，鸟啼人自閒。白云如解事，成雨便归山。
我爱龙泉寺，寺僧颇疏野。尽日坐井栏，有时卧松下。
一夕别山云，三年走车马。愧杀岩下泉，朝夕自清泻。
汝自冬春来，颇解学文义。吾心岂不喜，顾此枝叶事。
如树不植根，暂荣终必瘁。植根可如何，愿汝且立志。
溪烟飞漠漠，久客荡归舟。水落滩声急，天寒曙色浮。
风尘孤剑暗，戎马十年愁。翻怪乡园近，伤心是旧游。
荒戍隐征幰，大风惊乱沙。衣单我与尔，道远客为家。
海国日初暖，梧山桃欲花。高情贪日观，孤兴已天涯。
带雨片帆摇，人烟隔浦桥。筑围防海啸，补屋避江潮。
地沃征徭重，年丰稻蟹饶。时依村市泊，机杼彻寒宵。
南园红药尽，西坞绿阴重。别有藏春处，胡床未易逢。
昔年发蕲上，为君留半刻。此日重晤君，行装复孔亟。
相慕即相逢，相逢宛相匿。暌合久暂间，因缘不偶值。
我携三湘烟，君袖九峰石。蓄意各待申，登车始恻恻。
鞍马几千里，又登云梦舟。天围平野阔，水入大江流。
笑傲倾樽蚁，微茫听棹讴。往年怀七泽，今日遂清游。
昔闻云梦泽，今泛楚人船。地远烟迷树，湖平浪拍天。
南风清宪节，北斗烛龙泉。频向中宵望，武昌何处边。
吴楚江山阔，巴陵水国遥。江流分九派，山势控三苗。
卉服通州里，蛮方翊圣朝。每希常道泰，饮啄老渔樵。
怜君能骑马，江汉未经过。宦薄蛮方远，家贫童仆多。
朝云怜楚子，桃扇赠韩娥。万里相思字，秪应候薜萝。
白鸟忘机久，青山吾道存。兴来从杖屦，老去爱鸡豚。
杨柳桥边市，桃华江上村。童儿沽酒至，风雨闭柴门。
芳草年年绿，浮云日日征。兵戈游子意，桑柘故园情。
卖赋金何有，着书名未成。时无魏公子，谁复重侯嬴。
短墙留鹤泽，衡宇俯龙桥。松粒酒应熟，梅花客可招。
老思芳草卧，闲爱白云谣。楚笈行将负，全生事绣萧。
江上形容老，山中薜荔秋。鹤鸣竹院静，狙啸筚门幽。
爱树收黄叶，怜生洗白头。室无莱子妇，谁共卧云丘。
空斋少物役，独夜有余清。柏子阶前落，梅花笛里生。
岂须山栎寿，徒结畹兰情。明日鹅池上，看云还濯缨。
含桃花欲落，山下遇君时。雨过空王殿，天晴岳帝祠。
相看芳杜色，各有白云期。不似风尘路，偬偬叹别离。
西汀怀旧隐，秋杪片帆来。落照樽前树，寒烟水上台。
舟移明镜转，云尽画屏开。笑语淹吾舅，浮槎夜未回。
月白夜将阑，潮平两岸宽。倚舟人语静，过雨树声寒。
戍鼓城隅觅，船灯水际看。所期江路迥，何处采芳兰。
日暮倚兰桡，秋江正寂寥。驿门斜对雨，郡郭远通潮。
急橹看商舶，寒灯见市桥。隋堤前路近，欲听月中箫。
忍置一茅舍，空闲丛竹傍。限归憎月闰，乞梦愿更长。
草合深埋径，苔知自过墙。还怜挂瓢树，到日叶俱黄。
漫须论住后，只拟到来初。树冻花从里，烟寒柳任疏。
饭因饥乌施，偈为老农书。尽慕居穷谷，深村可不如。
郊扉犹未掩，草径夕阴凝。汝出亦扶病，人寻恰共僧。
竹多迟见月，风急屡防灯。欲更与深语，盘桓恐不胜。
微径树边入，亭偏池水涯。即能钟野趣，兼亦占鸥沙。
晚色湖生月，秋香荇作花。竹扉分夜火，只与钓鱼艖。
开亦未几日，忽惊红乱飞。生憎风底急，犹赖燕衔归。
随水意何限，过墙力渐微。虽含零落感，曾忆在芳菲。
看竹闲相及，即非采艾期。感时心自摄，与坐语还痴。
阶暝烟粘草，篱疏风损葵。乞来平日饭，都是午时炊。
未得向深谷，空林且暂依。自从草塞径，便不昼开扉。
疏磬隔烟晚，凉云逗竹飞。相过平日客，谁复送令归。
买舟浦南地，逆风迟到来。路行水次入，门借冢间开。
林黑鬼啸树，阶青月上苔。未眠空外雁，犹自独飞哀。
心惟结遐想，孤坐黯无言。误听滴花露，疑归清夜魂。
也知伊岂在，终是我难谖。短袖残灯下，浑教污泪痕。
西崦幽居好，新图见巨然。庭花妍露夕，山果熟霜天。
路隔王官谷，人疑阿对泉。何因营此地，一榻寄安禅。
秋来淮上梦，几度到江都。绮阁真虚幻，琼花定有无。
海田丰黍稷，野水足菰蒲。怅望天东月，清光永夜孤。
相见惊新岁，论交感旧游。春风扬子宅，明月庾公楼。
白雪词难并，青云志已酬。别情何所似，不尽楚江流。
何处消长日，池南景最閒。卧看西岭雪，梦到沃洲山。
川水流无返，溪云去复还。阳春谁和却，人在凤池间。
东野心如貌，相知晚愧吾。游从閒处胜，吟到妙时孤。
世事唐衢泪，民情郑侠图。讣来空抱恨，风雨满江湖。
城郭已皆非，人烟触处稀。莫言前度事，但得一身归。
妻子全当喜，乡邻在可依。孝侯还有庙，再拜勿歔欷。
仙家閒白日，邀我坐青溪。花下逢调鹿，林中问养鸡。
秋声闻地籁，玄览出天倪。何事劳形役，年年使路迷。
商山紫芝路，谷县赤松期。自愧无媒客，将从有道师。
随烟游旷瀁，乘月弄参差。未得雄飞去，何如但守雌。
弟兄幸同返，相送在东城。不尽生前意，难胜死后情。
天涯归柩远，万里一舟轻。回首金台上，吞声泪若倾。
禁营传四鼓，驱马复晨征。野旷风威重，天空月影清。
冲冲杂人语，喔喔乱鸡声。敢惮劳行役，空惭负老成。
岁事只如此，匆匆又小年。兰灯看独照，柏酒已先传。
月隐金台雪，香霏禁树烟。故园今万里，南北寸心悬。
浮生若萍梗，岁月易蹉跎。久客乡书少，慈亲白发多。
春回残雪在，腊尽小年过。未就閒居赋，聊吟桂树歌。
玉堂初罢直，缓步散鸣珂。城阙日将暮，河桥风更多。
岁华渐摇落，人事易蹉跎。未有田园计，谋生将柰何。
僧亦知农事，岩耕近瀑泉。筑堤分涧道，引水灌山田。
相见十载前，君颜宛青阳。相逢十载后，我鬓则已霜。
邂逅道衷素，今昔徒慨慷。万里禋江使，青天一炷香。
贺县分符去，苍梧路更西。青山迎彩旆，明月引花蹊。
谩说能撄虎，还闻笑割鸡。千家有忠信，赤子在提携。
雅歌回泛想，浅酌对芳辰。三晋巡行地，中朝献纳臣。
雨铺台下雪，苔出砌边尘。不尽瞻云思，天涯忽暮春。
朝发鸣驺去，西台不见君。径花含晓露，檐树织春云。
价倍来时重，名多去后闻。锦袍瀛水渡，曾复眷河汾。
西晋中条胜，王官谷最幽。向来期共到，何意阻同游。
玉版传新调，银钩慰老眸。倚阑贪想像，云树霍山稠。
长安秋雨过，堤柳带风霜。桐水辞家近，湘云入梦长。
古台双钓石，新檄旧甘棠。山郡供输少，催科拙不妨。
锦衣南跃马，万里岭云长。三月离京国，中途是故乡。
龙光金节重，剑气铁衣凉。圣主绥柔意，蛮烟草树荒。
作诗送归客，客是故乡人。山水几千里，莺花又一春。
壮心满天地，衰鬓惊风尘。何当共江浒，白酒紫丝莼。
临安天万里，十月使君舠。峡气停矶浪，霜风捲瘴毛。
过江乡路隔，望斗驿楼高。白下音书僻，临分罄浊醪。
亲朋故乡至，秋到忽东归。晓漏催征马，凉飙透客衣。
分离欢未洽，登览兴多违。锁钥西关寄，虚瞻皂盖飞。
江路烽烟接，山城柝堠明。地中龙虎气，天外鼓鼙声。
冀北巳传跸，淮南未寝兵。书生惭战略，叨首亚夫营。
春思结杨柳，摇曳金窗烟。东风澹荡时，吹落玉台前。
深闺别离妇，感此心凄然。沉唫毁青黛，抆泪谢珠钿。
攀条寄远人，引恨碧云天。微物岂足惜，长怀芳树妍。
閒居积文史，不厌五车多。白玉须成器，流光惜逝波。
阶前春草遍，林下午风和。还有同门者，时来共切磋。
皇风被海宇，人物咸熙熙。藩维重方召，廊庙尽皋夔。
麟凤在郊薮，贞符协明时。词臣司制作，盛治形歌诗。
冠盖集旗亭，骊驹动别情。霜晴锦江净，天近雪山明。
出峡闻猿啸，浮湘见雁征。九重多雨露，行见沐恩荣。
炎岭春常早，幽居乐自如。小桃红灼灼，嫩柳绿疏疏。
开酒浮新蚁，摊书落蠹鱼。每怀龙马瑞，终日玩河图。
古驿临堤上，平田入望中。声寒芦叶雨，香淡藕花风。
处处人家好，村村水路通。白头陈驿宰，邂逅喜相逢。
灵骨閟重泉，墓石久已坏。至今业医人，犹思伏道艾。
君从蓟北回，遗我轩辕镜。但照心异同，不照容衰盛。
月出大江白，山近高城青。我归掩蓬荜，君去逐浮萍。
津亭黯然别，芦苇风萧萧。舟中有明月，庶几慰寂寥。
朔雁来高天，山桂落清夜。所思万里人，只在明月下。
未遂飞腾志，风尘战伐馀。漫藏三尺剑，且著十年书。
江汉还多事，乾坤未定居。晚成终大器，留眼看蟾蜍。
今夜云间月，溪桥照野航。因风微有晕，映水惨无光。
恨满逃亡屋，愁连战伐场。思亲不得见，空望白云乡。
日照孤城雨，凉生五月风。葵榴故园隔，兄弟此杯同。
佳节三悬艾，浮生一转蓬。何时茅屋底，高咏大江东。
三泖浪冥冥，幽人渡晚晴。水天孤塔小，风渚片帆轻。
尝稻思农力，飘蓬见客情。十年柔橹外，转觉壮心惊。
白发新梳见，青云往事嗟。西风惊落木，寒雨淡幽花。
鱼稻村村酒，沤波处处家。素怀何必问，一笑数昏鸦。
九月秋气清，轻舟移晚汀。金风剪乱叶，银汉淡疏星。
鬼燐依微见，渔歌远近听。正思江馆夜，一犬吠林坰。
水郭春雷后，能无故国思。河豚羹玉乳，江鲚鲙银丝。
闹市烧灯夜，晴郊立马时。归心悬旦暮，已办草堂资。
雄峙仰金鸡，春来锦翠齐。一声千户晓，四顾万山低。
日丽花争媚，风和鸟自啼。绿阴常不减，添得几黄鹂。
渔父归来晚，江头聚钓船。风波千丈雨，桑柘一村烟。
明月宜沽酒，鲈鱼颇值钱。醉眠春梦醒，坐看水沤圆。
樵径通幽谷，云深鸟迹稀。朝寻烟径去，暮逐夕阳归。
互答行歌乐，谁怜托业微。莫愁山雾黑，孤月满荆扉。
云收天欲霁，山色倍增鲜。万壑迎初日，千峰扫淡烟。
龙池深雨后，凤竹耸天边。两腋清风起，翩翩我亦仙。
沙岸分洲渚，清溪浸绿芜。有时翻鹭羽，深处浴鸳雏。
细雨流芳芷，春风长嫩蒲。閒情谁会得，天外集双凫。
独爱梅林月，枝头挂夕晖。香魂如有约，皓魄意忘归。
疏影横斜浅，寒光掩映微。折来无可赠，天上古人稀。
秀挺干霄木，清阴覆石坛。翠摇风力劲，香湿露华漙。
倦鹤栖枝稳，凌霜耐岁寒。栋梁应许尔，何事尚泥蟠。
金鸡振晓声，奋翮千仞上。华堂春满时，佳景孰来访。
鳞鳞满江头，往来轻一叶。不用杞人忧，壮怀方击楫。
谷口路应赊，前山已夕照。樵夫咏而归，风吹入别调。
雨过山色增，有如濯青泚。仙心足比洁，俗尘为我洗。
吾邑开辟来，金冈有灵鸟。羽仪亦以雄，形胜未云小。
一声绥水春，万家天地晓。濂溪讲道区，文明实兹肇。
浩浩此龙江，江头有桥渡。本是要冲衢，故多舟楫聚。
潇洒相上下，竞逐摩朝暮。安知浮沉中，不有大川具。
斜日堕西崦，晚风吹前路。樵牧归有期，牛羊下无数。
笛声远近残，谷口依微暮。在昔有子真，吾心犹欣慕。
城南有名山，壁立秀而整。峥嵘摩九霄，形胜雄一境。
傍连千岁峰，西揖百僚岭。巨镇当离维，人文永彪炳。
旭日出扶桑，晴光映芳草。物态人意閒，天时景象好。
春朝快清游，王孙勿复道。径欲藉一尊，缓寻恣搜讨。
有月须有梅，有梅须有月。梅月两得兼，上林独清绝。
天边素魄生，篱落暗香发。缓步对沉吟，无令空陨没。
膴地多旧家，乔松盛无比。节操凌冰霜，风声闻远迩。
夜涛寒逼人，笙簧巧悦耳。百年培养功，梁栋差可拟。
生无束修贽，愧尔号门人。卮酒不肯御，形神安得亲。
衰输啖名客，病爱乞骸身。五彩行当就，扶摇抟九旻。
少年初建节，走马向孤城。蜃气云中市，狼烟海上营。
晓霜明雪戟，夜月捲霓旌。幕府防秋急，看君独请缨。
流落有如此，壮心终不酬。文多为客难，剑未报君雠。
失职辞戎幕，移居近比丘。世情容易变，莫向灞亭游。
苒苒过佳节，萧萧属暮秋。愧题王粲赋，空上庾公楼。
黄菊杯仍把，青天月欲留。共君怀土梦，终夜绕长洲。
湖天何渺渺，载酒镜中游。双塔凌云起，孤山抱日流。
香生搴杜佩，歌动采莲舟。更爱忘机鸟，沧波任去留。
三岁金台上，心知气槩同。才多怀贾谊，赋好拟扬雄。
共立清霄迥，连歌夕照空。交情初耿耿，别意复匆匆。
沙上双瓶酒，云间五两风。去人舟渐远，居者恨无穷。
浚明经国才，所逊在勇沈。虽复豪文战，而乃非素心。
鸣凤吐朝阳，渐鸿遁中林。幽怀故有托，宁为遘荒淫。
忆尔投荒日，依依恋翠华。亦知行万里，不是为丹砂。
郡古留铜狄，堂深绣土花。何须忧瘴疠，意远即烟霞。
高官仍外省，地远更南荒。十月繁霜白，千山落叶黄。
虎应窥日没，鸟亦倦天长。夷落知迎候，单车见祝良。
夷门秋水亭，梁王古台下。台前旧堤路，尽日无车马。
相逢离乱后，吾道竟悠哉。愧乏陈蕃礼，怜多徐孺才。
看山频曳杖，对月几衔杯。今日平舒路，怀君倍觉哀。
探幽识灵境，习静爱古刹。林风落昙花，山翠湿衣葛。
心空惬道腴，神清悟禅悦。高兴殊未穷，残钟下微月。
少小负高适，中林类偃蹇。胡为国书徵，王接亮非腆。
自厌丘樊迟，冀以闾阎显。慕蔺相如垂，栖吴武陵远。
疾雷被群植，郑兰亦摧剪。冉冉耕钓年，计然嗟已晚。
芳草碧凄凄，斜阳向客低。竹光摇古道，树色绕长溪。
酒每村中醉，诗多骡背题。离家虽未久，又听子规啼。
长歌游宝地，延步爱清晨。烟气笼青阁，晴光转绿蘋。
城边楼枕海，竹外鸟窥人。古殿焚香外，白云心所亲。
野寺江天阔，萧疏台殿凉。青林依石塔，危槛等飞樯。
暝色生寒树，滩声聒夕阳。看心兼送目，都使俗情忘。
好在青溪曲，岩花石乳新。空闻流水引，不见渌萝人。
明月层层岫，乌纱而面尘。十年求道侣，能不忆仙邻。
西陆移脩晷，素节多寒阴。端居屏营虑，凄气惨人心。
浮飙委时卉，零露伤青林。仰见孤雌翔，玄鸟无遗音。
蟋蟀何愁苦，终夜长哀吟。感物兴慨叹，忧思孰能任。
屋迥野云白，林昏山雨过。杖藜拄桥北，识面青山多。
古木参天立，閒云入户青。推篷恣吟眺，夜坐斗牛横。
东西巡驻跸，南北直收京。盛气灵洲见，秋花锦石明。
因风荷艾客，望月凤凰城。谁问升沉理，平分天际情。
戎马满天地，离居日月忧。清谭思卫乐，曲径少羊裘。
雁字怀难寄，鸰原恨故留。江村重就宿，典籍任冥搜。
帝座传迁次，髦头见动兵。庙廊稀胜算，簪笏几同行。
沼浅鱼何乐，天低雁莫征。不劳金窖力，贫贱一身轻。
平生忧用老，此夕老逢忧。烽烟迷帝座，戈甲指髦头。
吴魏争延汉，东西统附周。不须推甲子，吾志在春秋。
反侧冬之夜，东方不肯明。凄风轻败絮，淫雨重悬旌。
用拙干戈世，怀忠草莽情。美人思独切，西去好音生。
悲歌忧社稷，永夜思悠哉。虎豹关谁守，龙螭兆不来。
几人沉屈水，何处凿颜坏。暂借卧游得，翻忘邻笛哀。
陆沉人事急，旦暮望王师。数起头难栉，孤眠枕屡欹。
龙鳞扳不得，鹤胫断何之。万里曾游此，茫茫入梦时。
藉寇兵谁罪，佗城复丧军。绝怜儿女子，纵杀虎狼群。
阴阳翻莫辨，水火益为殷。后出满囹圄，歌谣曾见闻。
久发临河叹，今闻隔谷歌。苍黎屠日甚，臣仆命如何。
虚授将军钺，徒横义士戈。甲兵端欲洗，无力挽天河。
巢覆几遗卵，泥空并坏梁。可怜歌舞地，翻尽战争场。
作镇非羊杜，殉城愧许张。不知何处所，奔走自狼忙。
长卷束牛腰，箪瓢系牛角。读书深树中，不知山日落。
饮水自知味，采芝每盈握。经世岂无心，迂疏愧才薄。
白云渺在望，幽兴入远壑。浩歌归去来，空斋有薇藿。
莲谢秋塘晚，风来野水香。采莲休采叶，留盖睡鸳鸯。
独棹三巴夜，秋高片月孤。滩声将客梦，万里下东吴。
吮舐嗟流俗，叔疑岂异哉。蝇声纷止棘，蛇影每侵杯。
枸杞参差长，桃花次第开。春风如许趣，行乐且蒿莱。
玄鹤鸣风林，思君独居乐。空庭无杂宾，揽书临高阁。
心閒世亦轻，浮云任飘泊。嗟予日纷纷，良苦不自觉。
从今学逃禅，尘心尽摧剥。避世金马门，堪笑东方朔。
深夜移官烛，清风敞客筵。钟沉汉苑树，月度蓟门天。
我愧谢庄赋，人称孙楚贤。何当碧筒饮，醉向北窗眠。
关山不见月，玉笛未须吹。水暗鱼龙窟，云深乌鹊枝。
开樽成露坐，作赋待秋期。还拟梁园夜，邹枚况在兹。
雨洒无痕地，风吹有色云。道情偏感我，清望最宜君。
双履如凫转，千松过岭闻。江皋晴吐月，遐思自纷纷。
昔结萧朱绶，今登李郭舟。秋随人共爽，晚觉意俱投。
古树分堤绿，回川抱市流。疏帘同慰藉，无酒亦销忧。
十日仙舟并，三秋逸兴多。天空披积雾，河润饱馀波。
星斗连樯宿，风烟舞剑歌。百年饶意绪，倾倒柰君何。
兀坐方呼酒，诗筒忽到门。剧怜春兴满，更见古音存。
风月笼麟阁，烟霞尽兔园。惟愁劳梦卜，猿鹤怨山樊。
啼鸟惊春去，柴车特地来。固知逢不易，未尽兴空回。
海内思安石，阶前舞老莱。自从诗有约，夜夜菊花开。
淡云清晓塞，细草绿春洲。名已三朝旧，心应四海周。
威扬新阃钥，别重远山舟。白首分携意，公乎莫亦犹。
万里滇南道，驱驰当此危。榆瞻栽汉近，鸟俯落云迟。
自怪乘风疾，旁惊叱驭痴。嗟来还独笑，莫遣鬓毛知。
战后山逾静，花飞戍亦空。人间无客路，天上有归鸿。
芳草愁眉外，春江野哭中。相思似潮汐，日到小孤东。
自悔披缁晚，低回别母难。独寻天寿路，莫上寝园看。
禾黍春山遍，牛羊夕照宽。劫灰飞不到，只有化城安。
行拈方竹杖，爱尔不匆忙。涧路微风动，松花一笠香。
到山魂梦稳，持钵水云长。凄绝乌啼夜，沈吟辇路傍。
贤王重师教，长史足官荣。清绝斋居里，新题木讷名。
近仁由德性，好古见仪刑。一世誇轻捷，君当表后生。
数程过百里，天色已黄昏。客问溪头馆，农归树里村。
鸡豚各篱落，烟火几柴门。乘夜求安枕，桐林上绿原。
蓟北才能会，声华早见收。道高传吏部，诗好入随州。
别宴当梅雨，官程过麦秋。江湖忧正切，休上望京楼。
有酒倾来饮，无钱莫去沽。但须欢意合，何必醉扶归。
采莲复采莲，盈盈水中路。鸳鸯触叶飞，卸下团团露。
隘地关门拥，山楼鼓角传。长风吹不歇，塞草自年年。
昔别柳条绿，如今霜叶翻。思君独无语，寒日下荒原。
月照河台酒，离情那可消。衡阳飞鸟尽，君去更迢迢。
天涯寥落客，岁晚独含思。白日当空速，归云带雪迟。
风烟怜去住，节物怆心期。对酒那能乐，摅怀一赋诗。
相送转惆怅，天寒闻暮钟。高鸟去不息，浮云来几重。
河关经旧垒，墟里对孤松。结束平原骑，翩翩塞北逢。
暂出边关道，亲交念别群。新芜炎雨长，远树夕阳分。
路险平连塞，屯閒乱点云。无眠山馆夜，惆怅正思君。
圣道载六籍，文辞既昭宣。云何千载下，坐使聚讼纷。
斲轮应心手，解牛奏砉然。傍观徒骇愕，至妙在不传。
诗教贵温柔，平淡理自得。纷纷媚学徒，组缀间黄白。
夏韶閟希音，齐竽声正激。聋俗讵易聪，徒为师旷惜。
祥麟俟时出，威凤览德辉。在野讵非瑞，奚用登天墀。
怀哉商山翁，云卧餐紫芝。高风薄宇宙，千载畴能追。
我爱越石父，甘受缧绁羁。道逢齐相国，解骖与之归。
入门礼稍疏，飘然起前辞。丈夫贵知己，贫贱胡足悲。
南山有佳木，移栽玉堂阴。既蒙阳和德，蓊然欲成林。
托根未及固，霜雪忽见侵。无由返故土，空怀岁寒心。
云汉为天章，昭昭丽苍穹。回旋不暂息，波流浩无穷。
大田正焦涸，蕴隆复虫虫。不慰渴望心，高悬复何庸。
子房有奇志，功高不自居。晚从赤松游，窃笑淮阴愚。
煌煌汉家业，终焉成霸图。神人固难遇，授书非典谟。
百里琴川路，扁舟载月归。扬帆凌皓景，把酒弄清辉。
山敛孤云尽，河悬列宿稀。更阑人醉后，露下湿荷衣。
夜饮归来晚，晨眠起较迟。日高烟未散，春入鸟先知。
自觉心如水，宁言鬓似丝。疏狂时共弃，独乐复何疑。
百里昆山道，归舟趁晚风。霞明千嶂外，日落五湖东。
未获随仙仗，还堪学钓翁。深源真可笑，忽忽自书空。
兰舟初雨霁，正值暮钟时。酒为藏阄醉，棋堪应劫迟。
烟迷兰若寺，露冷桂花枝。月出云还翳，空辜石上期。
时属艳阳景，谁无游冶情。况乘雕毂去，远作玉山行。
日气蒸花暖，烟光翳竹轻。乾坤容我老，荷芰制初成。
湖上风生席，帆收月满船。桥临芳树杪，酒送白云边。
春老花将尽，宵分客未眠。故人同话旧，潦倒醉青毡。
孟冬风日煖，与客共登山。一岭界天上，诸峰隐树间。
茶花随地白，霜叶满林斑。回首天将暮，僧从落照还。
扬舲过湖曲，沽酒近唯亭。娄水浮烟白，昆山拥县青。
乱鸦栖暝树，飞鸟下寒汀。夜傍渔舟宿，时闻虾菜腥。
金阊时送别，落日照清樽。山近云常绕，天寒水易昏。
雁迷千嶂雨，犬吠数家村。归路休言晚，严城未掩门。
胡为安午饭，无乃复东林。莲花窥诸品，如发远公心。
点滴六时漏，迢遥三笑音。僧莫但饶舌，空看何费寻。
道南万书楼，文藻冠闽土。早起揭文安，子史深汲古。
束帛贲丘园，高卧守环堵。便便五经腹，皓首心自苦。
益部今何似，孤悬一使星。满思匡汉室，虚拟乞秦庭。
鹤立孤臣泪，龙潜旧主灵。倡予还和汝，天梦倘然醒。
城居颇幽寂，曲巷转成村。愁对三春雨，同过五柳门。
花前供野赏，酒后发清言。握手欲归去，徒销离别魂。
道许心交密，诗传醉墨温。乡闾称丈行，艺苑服专门。
花月台端瑟，江云树下尊。何时分一座，谑浪睨乾坤。
幼小工刺绣，极知针线难。只缘花样古，不耐入时看。
去妇两眼泪，为君滴平生。一滴致妾意，再滴感君情。
三滴眼欲枯，血点淋香缨。不滴堂前花，死株有时荣。
不滴阶畔草，苦心展芳萌。请滴桥下水，长煎呜咽声。
宕子行天涯，行行日云赊。讵知闺中妇，夙昔减容华。
忆夫上青山，下车逢狭邪。路遥不可见，拭泪徒怨嗟。
慎勿令妇嗟，宕子蚤还家。不应蘼芜草，竟作菖蒲花。
我爱瀛洲侣，簪毫玉殿东。朝阳鸣紫凤，南国避青骢。
见说戈鋋急，仍闻杼轴空。随轩题尺牍，计日献重瞳。
日下占持节，言遵越水湄。白云从此近，芳草与心期。
星使金为斧，春筵玉作卮。恩华何以答，王事莫云迟。
玉陛辞荣去，银章解职归。冰开寻竹堰，月出照萝衣。
岳牧名何忝，渔樵计未非。昆明天万里，惟有白鸥飞。
春风吹祖帐，送客上东门。行路应空橐，离情更一尊。
归逢洛下社，灌似汉阴园。从此螳螂侧，悬车颂帝恩。
明朝成四十，今夜复斯须。天末几年住，山中三径芜。
无闻良已矣，渐老欲何如。未免王融笑，甘为武子愚。
明朝成四十，万事付因循。乍见少而老，相随病与贫。
年年仍故我，得得且随人。鲍叔能知己，王融莫笑人。
玉轸还堪用，冰弦讵易弹。疾徐吾自主，清浊汝为官。
五岳空濛气，孤窗静昼寒。古音犹蕴蓄，不道转移难。
中秋过十日，丹桂始堪誇。浸酒尝花味，张灯代月华。
旧游人顿少，迟赏兴尤嘉。谑笑从狂客，清歌欠小娃。
文庄琐垣彦，直志济遐瞩。边土仗雄望，岭越借宁隩。
日晏坐繁省，归来奏清曲。古道终有谐，今焉叹时服。
伯乐过冀北，人言冀北空。固知神骏出，不与凡马同。
世路驱驰外，天闲十二中。从来明圣日，驾驭必英雄。
茂陵多病渴，萧瑟更悲秋。忽载花间酒，同为月下游。
露华清欲滴，枫叶老堪愁。莫惜如泥醉，风尘易白头。
偃蹇长为客，年华伏枕过。贫应甘季次，病岂示维摩。
玉勒停秋草，金卮泛夕波。徘徊情不浅，取醉月中歌。
攻医能愈疾，克己在存仁。一念无非善，满腔都是春。
杏林长茂硕，橘井自奫沦。庆泽来应远，馀波及后人。
江雨添新涨，舟行傍翠微。烧林朱实艳，出穴白鱼肥。
流水浮村过，青山涌塔飞。白云问行客，西去几时归。
玉几星垂拱，金门旭始开。夔龙端简侍，扬马执经来。
灵曜瞻难定，神飙瞩易回。进呈盐铁论，付与度支裁。
沧海中原隔，亲朋音信疏。云龙端羡子，灯火独亲予。
秋宇搏修翮，灵襟多古书。名高金阙晓，联步玉阶除。
宝刹倚青汉，金宫瞰紫烟。岩颠明秀木，天罅落飞泉。
香窟幽僧定，云房逸客眠。澄辉沧海月，应与此心圆。
豫章在高岳，挺然出乔林。云霄接飞翰，川谷涵清阴。
龙鳞结翠色，贞固如精金。梓人构珠殿，飞斤欲相寻。
虽凭万牛力，奈此春山深。大材失平地，倚树空沈吟。
西登望夫台，北眺从军路。霜飞瀚海秋，烟横大荒暮。
君心皎凝丹，妾身抱贞素。万里莫相思，捣月寄征服。
祖屋成灰烬，倭夷很毒情。我闻增慨叹，汝定泪纵横。
已已无深痛，徐徐可再营。才能年更富，宁患业无成。
世事宁非数，人生合有灾。几年劳积累，一日变灰埃。
出谷莺非托，迁巢燕亦猜。但看勤植立，天意有安排。
独脱烽烟地，同寻菡萏居。半年两握手，十载几封书。
人壮吾新老，兵销会不疏。此来难久住，一笑一欷歔。
松柏西陵路，君王不复游。高台铜雀暮，故苑石麟秋。
舞将罗袖歇，歌倚穗帷愁。浮云渺天末，漳水共悠悠。
不到曾游地，如今又几春。云归双树老，门掩一僧贫。
潮水寒侵岸，沙村夜见人。清樽谁是伴，喜有霍家亲。
山春云漠漠，溪晚雨霏霏。投驿经村店，防滩识钓矶。
客情随路远，乡念去人稀。寂莫芳林下，渔郎摘笋归。
唾壶敲未缺，华表鹤重过。一将英雄尽，三军感慨多。
城笳悲落日，营柳掩閒戈。戎马经行处，空闻野鸟歌。
曾立程门雪，如今易已东。愧无邻舍酒，独送海天鸿。
村迥梅花白，林疏柿叶红。他年看二阮，霄汉醉春风。
西墅频劳梦，北堂久不过。夜寒虫蠹简，春冷凤停梭。
草木伤心尽，江山洒泪多。焚黄应有典，早晚到岩阿。
共喜之官处，离家路不遥。云连闽岭树，城压海门潮。
村暗榕阴合，江晴鳄气消。故乡旧知己，大半是同僚。
清得广文毡，贫无负郭田。欲偿沽酒债，只觅卖文钱。
书卷消长日，才名称少年。定知潮海上，买尽剡溪笺。
看画情偏远，题诗兴不悭。渔舟归晚浦，僧舍隔秋山。
树色微茫里，钟声杳霭间。何年谢尘鞅，结屋此中閒。
石罅久潜龙，泉鸣古刹东。秋灯林影外，夜梵磬声中。
纵醉同陶令，谈经忆远公。题诗旧尘壁，休用碧纱笼。
鹊化曾推的，遗踪今尚存。累累封晓雾，决决浸云根。
晴影秋临棹，寒声夜到门。政成寻旧隐，洗耳听潺湲。
一代有为君，齐家更守文。游畋元不事，土木总无闻。
法制熙丰盛，兵戈辽夏勤。倾心相安石，国是日纷纷。
元祐更新法，拳拳复祖谟。宣仁元圣哲，马吕亦匡扶。
幸免调停误，终为绍述诬。惜哉全盛业，坐见日西徂。
帝聪多技艺，土木漫然荒。既作神霄会，仍开花石纲。
劳民崇艮岳，违好伐辽阳。为堕丰亨说，终当出幸亡。
五马传初渡，皇图喜再开。守文堪令主，拨乱欠雄才。
和议谁教信，精忠漫作猜。偏安方自足，恢复见悠哉。
恢复当年志，英明自尔殊。仁行社仓法，勤寓敬天图。
武烈心徒竞，谋谟意总疏。纷纷多论议，毕竟堕模糊。
帝也中才主，恭俭亦守成。用人杂忠佞，行政半昏明。
不有遵行实，空存理学名。只馀表章意，正论息争衡。
戎马凭陵日，宫闱恣乐辰。非因天有恶，自是国无人。
忠愤嗟多士，安危倚大臣。慇勤德祐诏，哀诵不堪论。
法赏无偏滥，忧勤有祖风。俭能财用节，乐与谠言从。
一纪馀安靖，群情感大中。谁教猜刻胜，远略未恢洪。
聚敛非王政，偏私岂建中。天资伤忌刻，性学欠昭融。
贤辅终疏斥，奸邪是显庸。治平虽有志，才小竟成空。
法祖追洪烈，勤咨想治平。威行藩镇戢，政一纪纲明。
谋以明能听，功因断乃成。远猷虽弗竟，亦不愧中兴。
竹雪寒声泻，山禽好语来。空余腊月酒，拟访石亭梅。
野水宜舟楫，春云费剪裁。从前江海上，今日意悠哉。
久客山中梦，孤怀月下歌。青云期赋就，华发感时过。
龙剑閒星斗，鱼山静薜萝。东归访黄石，吾道欲如何。
兔丝附青松，松高丝亦长。何意秋风来，委蔓随飞霜。
海行无信风，春行无信时。瑶轸曾误人，勿复欺新知。
事君以红颜，欺我以白头。有夫莫令客，客心不可柔。
甲榜传高第，春风入北颜。琼林沾醉出，紫陌看花还。
巾服存唐制，官仪簉汉班。莫将经济策，相愧画图间。
路转循冈背，桥回傍水根。幽人不到处，茅屋自成村。
浦树经秋落，山钟向晚昏。偶然一携手，相与倒芳樽。
长河悬落照，短棹尚孤征。衰柳愁边断，残霞雨外明。
人喧杨子渡，钟动广陵城。渐去乡关远，凄然倍旅情。
抚景怜秋尽，观书喜夜长。露虫暄砌石，风叶坠琴床。
旧集裁蔬语，新传制墨方。晓来双鹤舞，踏碎一庭霜。
嶰谷风初静，湘江雨未收。鹧鸪啼绝处，声断暮云愁。
南海现水月，水月本无色。妙相结世因，还留居士室。
萧然丈室中，焚香自朝暮。乍夜文殊过，窗前遍甘露。
风息气不暖，月明物岂华。云山层递转，何处是吾家。
司空守荒郡，筚路启山林。万面若猿猱，片言剖其心。
箫鼓荐丛祠，生存多飨歆。是以临没候，列宿表精祲。
白门良夜静，凭眺一长怀。万里银涛涌，千年铁锁埋。
蟾光澹云汉，鹊影渡星街。胜地繁华近，秋风起石厓。
卫水秋空霁，仙郎别棹移。悬知西土慰，应动滑台思。
仗剑宁辞酒，临岐且赋诗。晋云犹未远，倾耳听鸣丝。
迎盗思安母，狼心未转移。黄尘犹乞免，白刃已甘随。
饮恨应怜父，传家岂待儿。何当枭贼首，为尔复雠私。
杯酒酌江天，风晴日可怜。危桥平地出，孤塔半空悬。
石缺烟云补，村虚草树连。谁家芦荡里，撑出小渔船。
的发当何日，孤踪寄远城。念归良独苦，闻别不胜情。
野渡留江艇，风烟款客程。知君怀缱绻，须我一杯倾。
元亮归去来，欲与市尘绝。何当过行轩，推窗玩新月。
丹桂种亭坡，燕山景趣多。清风香馥郁，明月影婆娑。
天上寒蝉窟，人间白兔窝。诸郎高入袖，不用见嫦娥。
欢似汉月满，侬似沟水流。悬光岂不照，影浊侬自羞。
与欢结同心，心近室复远。思欢如金井，日夜辘轳转。
别欢童稚年，沈忧顿颜槁。侬若见欢时，罗襦系萱草。
万乘行春日，千官得共陪。石林穿窅窱，涧道历邅回。
酒载黄封赐，人联玉署才。解鞍庐帐下，随意泻金罍。
溪云飞黯黯，溪水流浩浩。极目川途迥，连天但芳草。
彼美杳难期，愁来向谁道。岂无盈樽酒，聊以宽离抱。
独酌不成欢，梦绕湖山岛。起立江村暮，惆怅莺花老。
白云最深处，时有伐木声。长歌互相答，澹然忘世情。
寒夜独凭阑，徘徊看明月。如何咫尺间，故人相隔绝。
落日秋林下，高谈且自由。烟波浩无极，閒却济川舟。
妾心石中玉，郎性风中花。花飞自不定，玉洁终无瑕。
不照妾心洁，不如弃道旁。任郎轻薄性，飘转随风狂。
有月来照人，沉竿坐罗水。意与罗水深，夜静歌亦起。
江湖虽云乐，天地惧终否。豪哉宾阳子，发积异姜吕。
岂无城市好，爱此近禅林。择处偏多意，栖迟见尔心。
炉香同昼永，灯火一帘深。来岁还相访，云中认磬音。
客舍三更火，天涯两岁身。雪留今夜腊，雨报隔年春。
薄醉存寒意，明灯见发新。遥怜儿女夕，能解忆游人。
清明才过日，万绿已归林。更踏路边草，难为行客心。
白云遥望杳，古木向人深。岁岁春还暮，青山独至今。
长夏龙山晓，人间望忽开。长风捲雨去，复送云归来。
何处烟波好，公乘笠泽槎。我泛江门月，乾坤共一家。
夜半龟山月，能开万顷秋。试从开处望，照公湖上楼。
丹青工写似，陈湾叠嶂新。我诗君莫笑，还属姓陈人。
薛堰归何处，披图想具区。古来探本论，无欠也无馀。
亭山不可喻，华顶凌天台。卑高本自形，夕照从西来。
救溺如救火，造次遂捐生。金陵人去远，拗鬼不来争。
板桥蔼吾伊，名称已盖世。谁云龟山月，不照新堂睡。
山中春日好，好处客尘稀。嫩草媚阶绿，流莺绕树飞。
穿松花落帽，拾蕨雾沾衣。不断撩人目，晴烟下翠微。
辟暑谁堪适，壶冰若可餐。一闻高士论，六月使人寒。
云起峰阴直，亭孤日气残。晚来山更好，不碍隔篱看。
分散欢娱地，班骓送陆郎。乌啼白门夜，月上一楼霜。
扬子分衣带，明河接泪行。大刀重有约，团扇莫相忘。
天汉龙初返，星桥鹊乍分。隔河收片雨，宿浦有残云。
复作孤舟别，兼悲一叶闻。相看此时恨，不独在离群。
草色青门外，杨花白雪边。伤心犹昨日，转眼向秋天。
干世真何意，还家始自怜。萧条淮水上，谁复问残年。
摇落秦淮上，依然见索居。客贫亲旧少，家难死生余。
土锉朝烟冷，荒池古木疏。日斜殊未去，狼籍一床书。
岁晏单车去，穷边不算程。河冰寻马迹，关月逐鸡声。
野烧云中戍，春天雪外城。战场应久定，问业有儒生。
有客留行迹，令人一解颜。听钟寻晓寺，沽酒看春山。
老病能相就，禅心许共闲。如何芳草色，又送马蹄还。
湖山看不厌，秋尽最宜人。枫叶经霜醉，絺花过雨新。
萦回盘马客，潇洒好鹅宾。携手论文处，行藏已出尘。
正悲前度别，兹别更何安。黄叶水西路，晚风驴背寒。
出常怜我独，聚反失冬残。渐逼他人面，天涯意所难。
仙人何代飞，空有垂纶所。危矶枕中泽，形胜犹太古。
奔流怒出峡，众巘欣承宇。怅望严子陵，山秋紫萝雨。
主器遵而祖，荆花好振先。彝伦天叙就，而祖即而天。
远别伤春日，襄阳路更西。习家池尚在，堪听白铜鞮。
信国不可为，偷生岂能久。止水与叠山，只争死先后。
若云袁夏甫，时地皆非偶。得正而毙矣，庶几全所受。
吴楚东南胜，凭虚揽洞庭。村村桑柘沃，岸岸荻芦青。
子夜传孤唱，清流逐断萍。百年看意气，都付画溪汀。
梅蕊参差放，晴光转陆离。江春随浪点，山翠带星移。
乍慰乡心近，频留客梦悲。陇头人已断，好寄一枝谁。
长杨犹未献，作赋拟西京。孰谓风尘日，能忘去住情。
临岐泣杨子，中酒病刘伶。蚤识先资器，弓旌慰圣明。
缓步通樵径，穿林挂箨冠。小寻溪磴坐，又过竹楼看。
蕉鹿双心化，鱼矶一水寒。薄游从此发，前路正漫漫。
落日过张夏，黄昏投靳庄。岭牛将犊下，沙鹤避人翔。
石径盘青霭，柴门闭绿杨。同游忽不见，孤眺转苍茫。
风送浙江船，东游属妙年。湖山围锦绣，楼阁艳神仙。
柳暗苏堤曲，湖平伍庙前。此邦耆旧在，还去问先贤。
自从违旧侣，池馆少相寻。抱疾兼为客，祛愁强独吟。
乳禽啼舌变，寒柳发春阴。久负閒宵集，草堂清夜深。
绕山种橘树，枝叶团阴森。霜后熟累累，万颗垂黄金。
江陵莫专美，龙阳已成林。摘来赠亲友，羲帖不须临。
爆竹更谁家，短檠对落花。香氛埋石鼎，歌响应昏鸦。
蓟北寒风细，洛西霁影斜。人生各有事，独我思无涯。
安定城门外，炎炎正麦秋。高林疑日远，乍两怪虹收。
王气千年壮，灵泉十丈幽。春雷应有待，争看起龙头。
迢迢千里路，落落一王生。北地怜秋冷，客怀怪雁征。
素盟空自抱，绿酒共谁倾。入梦家山暮，相思对月明。
南雍名胜地，才子中州人。未睹行游处，悬知领趣真。
江澄千里月，风净万家尘。言氏孔门学，君须更问津。
君与我同客，今朝复送君。一尊常对饮，双剑乍惊分。
行色入秋水，愁思逐乱云。经行非故里，谁为寄殷勤。
隔崦千叶桃，清芬袭人鼻。更许墙头醪，不妨便成醉。
相离巳隔世，相会岂忘情。识面非观貌，知心只记名。
夕阳荒野阔，秋水大江平。往事无劳问，空令万感生。
忆昔相逢处，湖山锦绣春。筦弦喧夹巷，花柳隘通津。
离别人非故，推移物自新。愁来重回首，涕泪下沾巾。
我望建康路，君从几日来。晓风千嶂合，寒练一帆开。
牛首山椒寺，凤凰江上台。旧游谁复在，潮打石城回。
野阔早霜明，林空凉吹动。一犬吠人来，松窗破秋梦。
空庭清昼永，花落见春莫。谁念未归人，草色江南路。
暝色上高楼，砧声处处秋。月从今夜满，人在异乡愁。
乌鹊栖难定，星河影欲流。邻家莫吹笛，归思不能休。
渺渺空江上，孤城起暮烟。艰难逢此日，烽火又经年。
兴逐秋风起，愁随夜月悬。故乡千里隔，回首正凄然。
忽忽年来事，栖栖老后怀。鸟归巢断木，蚁出漏空阶。
吾道偏宜懒，江河不可排。秋风一雨歇，山色满虚斋。
岁暮寒山下，溪田久废耕。乱乌惊日出，猛虎傍人行。
蜃岛蛮夷杂，鲛潭冬夏鸣。林窗读书处，清夜鬼谈兵。
起来喧不减，策策凉风生。月暗虫声里，人孤树影中。
南埏寒尚早，北地候难同。想到鄞江上，秋花满旧丛。
河北中秋尽，江南九月归。草深藏虎穴，潮满上鱼矶。
田舍舂新稻，山妻补旧衣。到家贫自得，莫怪与君违。
雁过停舟处，徘徊野色迟。城根流水抱，岸角断桥垂。
烟集栖埤鸟，风寒牧马陂。岂堪今夜宿，短笛隔船吹。
楚魂招不得，哀怨此中多。纤月回头失，疏星伏枕过。
榜人吹宿燎，曙犬吠惊波。毒雾塞江海，劝公无渡河。
小仆兼疲马，荒荒独夜行。沧江愁我处，流水断肠声。
雁语知临浦，烟光似近城。不知何地宿，无月又三更。
木落见中州，遥连白帝愁。黄河临断岸，明月上孤舟。
作客已多岁，还家又暮秋。思君西下日，寒叶满江流。
岁晏兼贫病，归心讵可论。寒潮冰下咽，饥雀雨中翻。
野径苍苔合，山窗白昼昏。还家已十日，愁绝旧柴门。
人以官拓产，伊产以官落。何能卑小官，而不清献若。
世情难与偕，所贵在空橐。贻谋亦有良，一经不为薄。
曩未采芹日，芸窗现鬼魑。移居免覆压，人谋讵及斯。
毋乃人四旁，有鬼相依随。慎旃涤厥衷，谁云可射思。
昔人羡一鹗，况乃双桂芳。贺者交于闾，若为共荣光。
或亦怙其贵，邻里转彷徨。徐翁仍往役，吾以酬吾乡。
从昔有事使，从昔有君臣。不闻君负臣，惟闻臣负君。
试睹龙章锡，皇恩被两亲。负曝还自暄，何以报王春。
濩落吾能返，飞腾尔故频。自为三馆客，谁共五陵春。
白日流金掌，红云护玉宸。故园芳草外，曾否念垂纶。
尔作承明客，吾归已判年。花香鸾掖底，柳色凤池前。
醉任眠中秘，閒仍草太玄。燕姬无限好，犹记琵琶弦。
上疏天门北，驱车海峤东。去留真自得，心迹许谁同。
诗入杜陵室，官追桓典风。寿筵家庆好，花对白头翁。
如我与君者，当于幽壑中。一生煨白石，终日倚青松。
岂敢尚高节，所为哀道穷。狂澜息不易，聊得古人同。
风雨苦残春，如何重别人。几杯清茗后，一榻独閒身。
烟水劳予梦，慈容羡尔亲。故山明月夜，应念绿薇贫。
土室白云封，寻僧一短筇。高怀寒浦月，清论夜堂钟。
世事已如此，浮生未易逢。匡庐飞瀑处，还有六朝松。
雪净高楼迥，灯明梵宇空。山中犹记腊，世外亦成翁。
自惜壮心暮，徒嗟吾道穷。敢云丘壑卧，足绍古人风。
高住丹霞去，名山自昔传。江边开洞壑，天半见林泉。
竹坞清霄梦，梅花石屋禅。我来尚行役，空自望云烟。
不尽分携意，江干忆此时。方怜车马送，未作别离诗。
暖日移云影，芦花间雁儿。山堂风雨夜，远梦故人期。
疏结潇湘静，高悬庭馆幽。但能留好月，不惜卷帘钩。
山暝花无影，霜寒人在楼。所耽惟寂乐，清梦共悠悠。
典衣为沽酒，典地为裁花。小楼新构就，明岁属谁家。
王事漕河上，春风望帝畿。牙筹纾庙略，草色念柴扉。
帆挂千艘急，书回一雁飞。他年论转饷，麟阁有光辉。
逼暝转深林，瑟瑟松涛沸。日落旅魂惊，嘶马停还未。
灯萦独夜情，剑吼清秋气。凉月照无眠，应见征人泪。
若木宁忘拂，羲和底易倾。百年如此日，孤抱欲谁明。
野暮愁风色，湖寒断雁声。可堪良友共，衰老慰吾情。
泛泛狎群凫，流年又几徂。命将时大谬，星与客同孤。
泽国仍飘泊，乡书近有无。转羞松雪子，空作水村图。
六十青溪士，迂疏白发生。旧家馀故老，薄俗畏仁声。
手种花都活，炉烧药亦灵。里中推月旦，犹不后诸兄。
道路九千里，市朝三十年。不堪心力倦，都被利名牵。
归鸟投高树，游鱼恋故渊。人生不如物，垂老未归田。
客路千山里，阴晴一霎间。雨馀岩溜急，春尽鸟声闲。
笑我诗才涩，非渠物色悭。檐头犹有酒，三酌壮衰颜。
独坐日方永，怡颜景颇多。晚云低岭树，细雨湿庭莎。
鸣鸟当丝竹，颓垣护茑萝。平生爱幽雅，今日此经过。
屈指光阴速，将相五月交。鸣蜩咽高柳，古驿绕荒郊。
山远多良木，溪深有老蛟。好诗随物得，贾岛费推敲。
荒驿人来少，频年吏不忙。砍薪出郭近，接竹引泉长。
下马者谁子，贩盐何郡郎。此中聊憩息，隐几纳清凉。
信宿湄潭驿，怀归粤水居。松楸徒有梦，鱼鸟久无书。
去路青山外，颓龄白发初。谩嗟名利绊，进退亦惟吾。
泉石怜初志，功名属杜年。柏台叨执法。花县忆鸣弦，
梦里看松桂。山中怨鹤猿，行藏须自识，何敢负前贤。
卞和献荆璞，言尽继以泪。虽以三刖足，于心曾不悔。
岂不知保身，徒以识为累。楚国有大宝，弃之如瓦块。
何况以暗投，按剑或相待。大易贵藏器，龙蛇亦何害。
玉露园陵满，珠丘蔓草新。南阳无赤伏，北阙丧黄巾。
弓剑桥山痛，衣冠汉庙神。千秋浑寂寞，遗墨宝幽人。
奇峰名淑景，御坐正当中。五粒皆银鬣，双珠倚玉童。
分披九霄露，不是庶人风。独有华阳洞，天书贮几通。
东郊春色起，可以问桑麻。空树雷惊燕，清池雨种蛙。
牛羊仍在野，兵马幸无哗。惟有徵夫急，王师正出车。
太史平安好，声名老帝畿。书来纪春孟，节换已秋衣。
汗简酬恩遇，渔竿冷故矶。思归应有病，不病亦应归。
北下滹沱水，东来上谷长。夹河芳草色，沿岸枣花香。
冻雨波文乱，轻雷海气凉。天南双鸟去，极目是江乡。
雷雨晚来霁，牙樯集暮村。吠渔船上犬，迎客水边门。
市火先星出，归鸦背月翻。夜高闻鼓角，犹指旧烽墩。
红汗沾犹湿，缠绵玉钏知。暗香生皓腕，微晕隐丰肌。
疑作同心结，看如续命丝。守宫今褪尽，情重枕郎时。
烛龙腾遐辉，离照亘天衢。室隙受馀光，徒能耀一隅。
物理固殊鉴，各随贤与愚。楚客倒沧海，提携得明珠。
重宝不见赏，抱价增烦纡。掩袂卧空谷，孰知中所须。
至人袭气毋，所餐唯沆瀣。朝衡暮华嵩，神游八区外。
遗言庶可诠，至宝良在内。一气中夜神，德门贵虚待。
广成说岂诞，鸿宝术斯在。谁其齐死生，斯理或不昧。
昔游黄金台，酒酣卧燕市。哀歌傍无人，泣下击筑子。
黍谷生悲风，易水何瀰瀰。岂无英雄者，翻觉霸图耻。
白日忽复易，脱冠艺枌梓。良觏邈山河，抚剑中夜起。
槐岭光熊熊，峚山列丹树。中有神仙人，乘鸾驾烟雾。
明霞结为裳，玄玉瑑为宇。方与三辰游，岂复计寒暑。
鹑笼栖凤鸟，局促铩其羽。放神凌八荒，将与斯人遇。
相逢畴昔人，斜暮南山谷。执子青青衿，为子拂面目。
子衿不易执，三载跂予踧。功名令人老，歧路何反覆。
今夕聊晤歌，明晨车发速。车促歌转长，临觞意不足。
春水明沙鸟，斜阳铺绿茸。墟远笛声乱，峰高霞影重。
饮谋青涧竹，坐记碧坛松。莫道山中静，莺啼树树浓。
昼静绿阴匝，微风满院芬。红栏昨夜雨，碧馆见朝云。
春杳鸟空怨，暖多花易醺。须烦紫丝帐，遮护到斜曛。
下阪人离峤，朝原鸟厉空。江辉混远碧，林影间疏红。
竹宇新开小，花房旧访同。青崖有石髓，杖策向穹窿。
水气连山霭，晨游夕未穷。烟中悬涧暝，天畔蹑云空。
新月在潭底，百花燃镜中。竹房禅榻隐，处处爱山翁。
东越国已泯，西施滩尚存。天垂芳草地，渔唱夕阳村。
荇带牵舟楫，罗衣拂酒尊。杜鹃缘底事，只管下啼痕。
盼得三岁了，如今又几程。晓窗蓬鬓影，独夜剪刀声。
冻指呵犹涩，枯煤剔复生。一编相对冷，难道肯无情。
十年怀李谢，好句落人寰。练影空摇曳，江声故复还。
倩谁添小艇，醉我入名山。意不在乎酒，在乎山水间。
小搆静沉沉，偏宜清俗襟。此中何所似，明月到天心。
象宇临幽境，猊峰竦异形。松云侵榻冷，竹露堕衣青。
唳鹤惊晨鼓，啼莺乱昼铃。停车问民瘼，凄楚不堪听。
飞旆楚南下，别筵河上秋。独怜仙令去，君是故人流。
门种五株柳，阴垂百里庥。眷予故相忆，何以慰离忧。
霜菊荒三径，冰壶共一船。綵云看满地，奇蕊落诸天。
道见祥刑合，名先大雅传。山僧禅悦里，得结此中缘。
世路劳车马，清言重缙绅。居心原有地，君虑自无尘。
古佛仪犹在，苍生望又新。群公兼此意，慧远亦亲人。
四度清明节，今年觉更轻。杏花春雨后，喜尔到山城。
莫讶过从懒，知希野性便。鸟闲窥点笔，云淡和鸣弦。
幽事容孤赏，心期岂众全。萧条南郭几，兀傲赫胥前。
小邑阳春县，荒冈䀨岭尖。停轮惜白日，买饭爱青帘。
水米贱于布，山柴只换盐。欲询明日路，乡语不能兼。
好山同一赏，行坐有莓苔。潭上幽花照，樽前白鸟来。
放歌风振木，起舞月临台。欲刻苏门石，惭非谢朓才。
垂鞭叩古寺，寒玉满层柯。疑是梅花发，其如冰雪何。
美人旷孤馆，顾我重关河。忽有牟尼对，诸天离思多。
越女起新浴，亭亭立晚凉。波明吊清影，露冷荐瑶觞。
与月还同调，无人只自芳。永言老南浦，愿不嫁东皇。
黛色如回日，烟光尽带霞。不知挥洒意，沉醉綵毫花。
漾舟采芙蓉，回桡过莲浦。与君剖莲房，试看谁心苦。
妾如江边花，君如江上水。花落随水流，东风吹不起。
宠极爱怜初，憎生妒忌余。隔花闻凤吹，卷幔望鸾舆。
夜月闲金屋，秋尘暗绮疏。悲愁谁解赋，惟有马相如。
妙舞方承宠，愁怀独感伤。金舆门外度，纨扇箧中藏。
别殿闲秋月，空阶粲晓霜。凉飚太情薄，浑不到昭阳。
幽胜似仙家，缘云石磴斜。阴崖留积雪，晴树乱明霞。
寺远时闻磬，溪深未没槎。抱琴来谷口，多是识桃花。
对月高怀策，开缄念远行。征裘万里色，岭树九秋声。
綵笔丰城气，虬珠合浦明。知君鹏举志，原不为时名。
君家旧簪笏，似舅岂云虚。事业旧麟阁，文章新石渠。
芦沟匹马外，御苑惠风纡。遥忆飞花处，何人念倚闾。
夜月乌衣巷，秋风燕子矶。山川仍似昔，只是旧人非。
狐狸泣海月，檐隙分斜光。阴风飒然来，万籁秋茫茫。
寒声吊落叶，远思悲雁行。寂历梦中语，心魂乱飞扬。
云根秋水净，石上秋草长。逡巡破阴翳，白日升扶桑。
舞换绿罗衣，歌倾白玉卮。自矜谢公宅，胜似梁王池。
云月弦中醉，天河曲外移。风流在兹夕，谁不道相宜。
紫虬何婉婉，驾我升云輧。绛露湿宝盖，祥云拥霓旌。
谁谓天路遥，倏歘淩太清。真童远相迓，导引趋天庭。
稽首虚皇前，思竭蝼蚁诚。愿祈圣人寿，永享亿万龄。
榑桑启丹景，祥光烛璇霄。肃驾朝紫皇，大罗望迢迢。
琼林郁葱茜，天香随处飘。我喜跻阳原，中心乐逍遥。
自非挺金骨，群真宁见招。但尔葆贞气，无劳问松乔。
高升紫极上，独步金阙前。琼佩响灵风，羽服凝紫烟。
瑶池锡嘉宴，济济来群仙。坐我八景舆，授我鸿宝篇。
云璈声方歇，广乐张钧天。良期无终极，俯仰成千年。
肆觐白玉京，高登明真台。遥望三素云，飘飘绕蓬莱。
仙山郁嵯峨，蟠桃几回开。且喜王道融，祥风净氛埃。
飙轮涉寥廓，百灵俨相随。不觉云路遥，鸾凤共徘徊。
武皇藉文景，民殷仓粟陈。不守清净化，开边政多门。
四方屡游幸，万里行三军。有子不自保，哀哉真少恩。
外虚仁义名，奈兹多欲身。神仙在何处，茂陵今几春。
筚栗频吹断，经旬敢一行。巷初投犬吠，市稍贺人声。
家在移前尽，身从定后惊。太平真足慕，容易偃柴荆。
乱余野老哭，天地黯然愁。绝爨吹磷火，颓垣凑髑髅。
梦依荐黍定，家对旅葵秋。尚有征租吏，频从白屋搜。
昨暝江亹泊，笑谑极绸缪。今夕高楼宿，宴醉集朋俦。
枕底静湍濑，城上闻更筹。既伤离索久，复念关山脩。
黄柏风人意，青草王孙游。安得骑鸿鹄，往来滇海头。
吴子秀延陵，拜疏还亲庭。出门姓字显，归家仁孝成。
上堂事二养，下帷读六经。孝以顺其亲，仁以成其身。
身亲非二致，致孝本自仁。我语无徵信，君家有大人。
河水何弥弥，白石何齿齿。诛茅以为宫，闲旷绝闾里。
鸡犬不复闻，渔樵时至止。碧巘插云端，银河投涧底。
苔生阶布绣，花发户施绮。况有虫鸟鸣，仿佛谐宫徵。
门外马蹄响，窥帘日瞩欢。不知欢见否，空遗气若兰。
闻郎往潇湘，裁书寄雁去。郎行无定踪，书寄知何处。
欲织双鸳鸯，终日才成匹。寄君作香囊，长得系肘腋。
欢负侬已多，岂不念侬故。侬心不怨欢，欢被傍人误。
壮岁辞青琐，还山坐白云。天时看代谢，世事断知闻。
菽水奉慈母，诗书教后昆。未能忘鄙陋，尝献野人芹。
中流浮古刹，缥缈隔尘寰。四野烟霞合，千峰紫翠环。
亭标玄圃胜，僧伴白云閒。堪笑青山外，飞帆日往还。
怜尔高阳裔，含愁向楚天。八龙秋色远，一鹤下荒烟。
陋室且相聚，悲歌谁为传。茫茫江海畔，閒却祖生鞭。
草堂时睡醒，一卷太玄经。道任衣冠旧，文祈笔砚灵。
雨阶添嫩碧，山牖纳遥青。衰老容吾饮，还应问酒星。
老去常昏饮，支离仗酒全。存亡惊故友，寒暑感流年。
书映松窗月，茶烹土锉烟。一琴高挂壁，陶令任无弦。
莫怪林泉僻，衡门尚考槃。爱纫兰叶佩，学制笋皮冠。
黠鼠凌人走，残蜗缀壁乾。柳塘春水浅，辜负一渔竿。
庞公幽遁处，无客款松扉。酒德新成颂，禅心久息机。
槛花栖夹蝶，砌藓走伊威。回首烟波地，空嗟万事非。
簪缨旧卿相，翰墨小神仙。足迹半天下，心怀太古前。
仲连将蹈海，元亮未归田。犹忆儿童岁，攀华醉管弦。
诗酒狂犹在，情怀晚更真。闻声还似旧，顾影已无邻。
白鹤能超俗，苍松不受尘。五湖烟浪阔，未许老鲈莼。
六十摧颓甚，相逢少故人。死生频偻指，离乱暗伤神。
经术几无补，才华果绝伦。晚来挥翰处，墨染笔花春。
月皎俄如昼，山凉总是秋。唐衢虽善哭，宋玉只供愁。
薄俗无青眼，流年已白头。萧条昧生理，一恁拙于鸠。
日暮上帘钩，春花压翠楼。忽闻宣召急，罗帕掩箜篌。
落日沧江雨，东风废苑春。莫言三国士，犹胜六朝臣。
扰扰越城路，摇摇吴水春。自嗟沦落客，又送远游人。
挟策长忧世，谋生独为亲。输君谈甓事，更向邺侯陈。
曙雨改馀春，新流注深谷。幽居绝世氛，微月淡丛竹。
曲蘖非素耽，聊从写情曲。吹万等劳生，胡能竞奔触。
晚过新兴寺，扶藜野步轻。鸟啼春雨足，花落午风晴。
僧室连云住，山阿带雾行。武陵归路近，已听涧松声。
吴越游程熟，溪平驿路分。夕阳回浦树，秋色满湖云。
曲溆船孤棹，凄风雁独闻。浣花茅屋小，别思梦纷纷。
苦疾嗟长道，舟涂总未安。晚程逢雁少，秋梦到乡难。
鱼贱知河落，鸥轻信水宽。篙师时冻语，不敢怪风湍。
乌目山头客，铜官住十年。艺兰春满畹，种秫雨连田。
鸭斗溪西草，茶飘竹外烟。阴阴门柳色，不隔渡头船。
新年恒霁色，芳草茂春晖。小径通玄鸟，高窗拓翠微。
风轻扶蝶翅，洲暖曝鱼衣。只是幽期惯，邻翁醉与归。
长空新雨过，正及艳阳时。淡淡东风软，融融丽日迟。
迷漫飞落絮，摇曳堕游丝。紫陌寻芳遍，莺花处处宜。
天凿龙泉洞，峰涵碧海波。石梯斜跨斗，壁字静盘萝。
月榻空窥户，莺林可听歌。烟霞怀夙约，岁律愧蹉跎。
幽花若处女，涓涓凝淡妆。对月张素琴，凌风披缟裳。
质㓗耻秾艳，姿珍閟馨香。持此贞白心，相依君子傍。
漪漪临深渊，皓皓晞严霜。自分值时晚，永不惭秋阳。
青山面面同，浑如张素纸。欲蘸万丈松，尽书太平字。
西谷有一士，荡然无所求。问君何为者，神闲道自休。
上无求于帝，寿夭等浮沤。中无求于世，人呼任马牛。
下无求于子，苟以嗣春秋。三者既无求，长歌何所忧。
泉路飘零久，人间惆怅深。有儿非滴骨，觅鬼不灰心。
虫鼠知谁胜，鸺鹠可寄音。无生君所学，忍苦莫悲吟。
日日青门里，棕鞋任所之。焚香薰定性，画影锻新诗。
世事抛唇角，禅功验鬓丝。深凭法忍力，一破有情痴。
向说山阴路，千岩与万湍。水中城堞见，山顶灶烟寒。
杭酒来尖舫，湘莼供水餐。知君远女色，不上浣纱滩。
不分陶弘景，松风只自听。异乡同改火，法侣怅晨星。
贺沼蒲稍绿，吼山石孔青。良朋君岂恋，同调有原鸰。
门外正霜飞，何堪送所知。愁肠萦远水，别面化枯枝。
冷澹稀人识，清羸好自支。芥针能得几，万里去师资。
东城最僻处，刺史有新庐。近水先生柳，门填长者车。
菊香熏枕簟，酒气湿图书。肝胆灯前尽，都忘倾盖初。
虚堂含夕照，绮席醉良朋。绿酒浮鹦鹉，黄花映毾㲪。
书图随意展，真赝任人评。清夜论诗罢，深谈契佛乘。
怜君为政处，隔水庐山高。白鸟飞衔牍，青岚远映袍。
花风香薄领，蔬圃课参曹。好学循良去，休嫌抚字劳。
欲重金躔地，应资琐闼声。天连巴子国，江尽宕渠城。
蛮府传新檄，賨人候去旌。葛山遗迹在，知不愧勋名。
芳时不恋人，浮云空在目。独自把深杯，醉向花间宿。
高蹑礼斗坛，俯身向南极。顾影落东暝，来踪自西域。
白露下漙漙，篱花近苑看。叶带三秋色，枝淩九月寒。
泛香惟载酒，扶寿不须丹。种处宜潭水，簪时称鹖冠。
幽人盈握采，仙客代粮餐。荏苒思三径，参差老一官。
临风孤玉树，明月七星台。清夜一何永，碧云殊未来。
虚空忘障闼，图画入莓苔。一室皆如水，将予漫溯洄。
昔我居环堵，江村远甲兵。池风鱼沫出，林雨竹根萌。
天阔看无尽，窗虚梦不惊。全无近市宅，唯此故园情。
秦地双崤阻，周王八骏雄。水流巴子国，山压隗嚣宫。
榆细森关月，梅春袅笛风。寄言被褐者，相助守山东。
才近仙灵宅，群山翠黛浮。欲餐云母去，君与鲍姑游。
奏以湘江瑟，觞之蓬岛流。空祠隔环佩，明到玉峰头。
乍入剡中路，先令客望劳。湖将一曲远，山有四明高。
贺监今何在，谪仙宁独豪。荷花空满浦，惆怅发轻舠。
岁晏穷千里，心知恋本州。山川交楚粤，文藻忆韩刘。
对雁方怀岳，看云却背楼。疏林晴可数，寒鸟不妨投。
敬致王工部，孤心在蜡梅。虽然经折了，犹有未曾开。
东莞牙香片，西洋蜜珀杯。不堪乡物奉，客思为君裁。
人间不得意，江上往还来。雨至潮初长，帆归烟未开。
荆吴占利涉，南北满云雷。惟有残僧苦，茫茫渡一杯。
青山含霁色，联骑入都城。梵阁云中出，林钟雨后鸣。
风烟分胜地，岁月老尘缨。共抱登临癖，重来不负盟。
仙岛悬幽梦，云栖构宿缘。挥毫开霁色，把酒问青天。
积翠沾衣袂，晴光泛绮筵。苍苔千古刻，抚罢意茫然。
四面山围屋，三洲水绕城。帆樯树杪出，楼榭镜中明。
古桂含霜色，长松隐浪声。尘机尽寥落，堪与白鸥盟。
名胜来何许，群仙迹尚存。瑶缄秘石室，金简出云门。
避世迷桃谷，冥栖卧漆园。丹砂如可学，尘事讵堪论。
灵洲延晚眺，月色满长林。绝浦闻渔笛，空山响梵音。
潮回江岸远，雁下水云深。歌舞浑忘寐，扁舟尘外心。
雨过湘云捲，风回翠浪平。蝉喧低岸柳，鱼避泛舟萍。
赏趣缘山水，忘怀得友生。如何五岳去，方称逸人名。
野客爱清秋，樵山觅胜游。峰连五岭色，泉瞰大江流。
把袂云随杖，停杯月满楼。谷中堪结侣，高卧桂丛幽。
一入菩提境，飘然万虑灰。歌从仙侣放，尊仗故人开。
幡诀来何国，檀椷秘法台。禅居留信宿，幽梦绕云隈。
翠华环四壁，绝胜隐巍宫。梵供青山响，钟声紫雾笼。
虎跑曹水畔，猿啸雨花丛。千里瞻依切，跻攀兴未穷。
公子有奇好，芝溪静卜居。还从尘外境，细读枕中书。
短屐春山里，长镵秋雨馀。欲从问真诀，何以愈迂疏。
梧寺隐山房，怜君若凤凰。一帘秋影静，半榻夜声凉。
叶露沾书帖，烟花拂酒香。行当中琴瑟，清庙有辉光。
郢曲无人和，南音每自操。青云今少达，玉树转孤高。
兵偃闲金甲，林栖接缊袍。虽悬双鹊印，未敌饮春醪。
山空行迹少，乘兴集岩扉。一径堆黄叶，孤烟出翠微。
心皈惠远社，身著老莱衣。未得从兹住，时闻悔昨非。
选胜不在远，一峰生众幽。泉声缘涧合，石势蹴云浮。
逸兴纵横发，清言次第酬。杞天时欲堕，那得暂销愁。
一自游梁后，相逢又郭门。酒因多病废，诗许故人论。
霜雪驱单骑，星河望九阍。莫谈江海事，羁客恐销魂。
银缸生暖色，谁省在霜台。月傍琼枝出，花攒火树开。
杯盘欢五夜，赋颂见群才。隐隐闻歌笑，鸾舆太乙回。
卜居邻绿野，凿沼面青蘋。垂钓风生槛，窥帘月近人。
百年知己少，万事酒杯亲。未遣樊笼累，应惭野鹤身。
返照千峰出，飞烟万壑沉。三秋逢令节，九日盍朋簪。
花雨清禅榻，松风起梵林。庐山如可社，长此赋登临。
十年长带甲，满野自蜚鸿。林草宁无叹，当途便不同。
静知天下事，贫见丈夫雄。莫负生平意，临轩答至公。
武原陈仲举，惠我古苔篇。读罢生阴籁，知君玄又玄。
高贤惠远社，归客洞庭船。何日寻芳约，蓬山种玉田。
朱明山下水，一见陆郎心。仙醴玉壶挈，芳春赭白寻。
积砂应作灶，通涧亦鸣琴。笑我留兹土，何须白石吟。
命岂文章达，才偏造物憎。霜蹄残騕袅，风翮坠鲲鹏。
大业愁中废，雄图怅代兴。兰陵川上酒，犹忆共如渑。
肺病呻吟外，魂摇弃掷年。千秋迟白纻，万恨剧青毡。
鸡鹜争谁得，龙蛇命岂然。玄亭莽空阔，愁绝异时传。
世事狂歌外，人才太息中。篇章亡白贺，翰墨逝冰邕。
弱女啼荒径，孤嫠咽殡宫。棠梨最无赖，满树发东风。
世谁怜薄禄，天亦忌雄才。落月长鲸去，悲风大鸟来。
遗书残竹素，旧宅翳蒿莱。绝顶芙蓉上，曾同眺越台。
青山曾不厌，朱绂定谁强。宇宙瑶华歇，川原玉树藏。
无年嗟太傅，有业恨中郎。寂寞安昌第，堪谁到后堂。
驱驰山水国，野兴入秋多。佳处每十宿，浩然时一歌。
渡江乘月坐，题石带云磨。为问南峰主，相逢谓我何。
公有千秋计，名山独著书。閒逢僧亦可，静问我何如。
仪羽青霄上，原泉潦水馀。和篇须早及，东望正勤渠。
画架齐芳树，垂云拂夕阴。长安女儿戏，年少岁时心。
燕掠风前舞，莺翻垣外音。小楼看不厌，惆怅落花深。
不知何处泊，倚棹近三更。天远秋无尽，江寒月有声。
鸣虫萦断梦，归雁系离情。把酒愁孤饮，残杯照短檠。
檐星高永夜，城雾豁微风。避湿枝争鹊，迎暄草趯螽。
莫愁泥滑滑，渐觉日曈曈。最喜褰帷处，山光四望同。
古坛隐萝薜，岁久莓苔斑。昔年有真人，栖隐心自閒。
清宵望斗极，百拜资颓颜。我欲从之游，脱屐红尘间。
高台耸云汉，壁立何崔嵬。昔年有仙人，跨鹤兹山来。
飧霞鍊金鼎，九转超凡胎。空馀松下石，积雨生莓苔。
念尔复赴阙，迢迢思昔年。鸡盟尽豪杰，天论老风烟。
病向沧江卧，书无白雁传。平生鹦鹉赋，万一故人怜。
大理平生友，相看涕泪存。谏书君最切，往事我难论。
放逐心无尽，岩廊道已尊。愿将金石志，长报圣明恩。
地僻天偏厚，亭幽春自深。横塘澄碧练，过雨沐青林。
百卉开将遍，纤埃寂不侵。相携有馀庆，谁复问晴阴。
旱时偏苦热，沙国每愁风。今夕客谈处，孤槐清月中。
露凝天故白，榴近夜能红。明发冲南暑，逾江莫更东。
红黄亦异姿，受病得君知。可奈清秋老，虚承白露滋。
鸟归步怯重，池照影先垂。好教柴门掩，无令见秃枝。
琴终夜遂深，客散主独酌。空香疑有无，坐对灯花落。
郎身虽自亲，郎意不可保。素手理瑶琴，郎听不言好。
塞上知无煖，寒衣六月裁。寄书重拆看，莫使远人猜。
晨钟殷晓窗，明月窥独坐。幽阶风自来，芙蓉淡如我。
凉风落柳梢，微云淡河面。怀中明月光，多赊不为贱。
依秋魂已倦，况雨得无非。凄冷晚风叶，离披游子衣。
念其在永夜，移不入寒扉。相对转愁绝，来朝霜雪霏。
篱落一年意，相将此际舒。秋光不历乱，朝夕在庭除。
气酿宵霜老，寒生旭日初。迟荣多晚节，敢作后时歔。
相去止千纪，如何成古今。坚贞日涉世，感慨夜谈心。
白发走贤达，黄金密瞽喑。夜郎与巫峡，多难抱微吟。
薄薄喜一见，颓然杖履松。好花昏径发，新月浅溪逢。
买酒欣同量，看诗饱毒锋。醉来恒少可，莫骂石头松。
几年怀一见，曰待学粗明。所志苦不获，相思驱此行。
安危时已系，仙佛位尤争。公上麒麟马，鞭棰付小生。
吾恐孤山孤，夜踏白云语。此中犹有人，明月未须去。
如何布衣至，依旧布衣归。且向苕溪曲，三年守钓矶。
径入云深处，行行日欲斜。山环六七里，溪绕两三家。
隔竹闻飞瀑，随风看落花。村翁偶相值，且与话桑麻。
极目长江远，三沙一脉通。鸟飞青镜外，人泛碧湖中。
帆影摇明月，波光接太空。风涛扳不起，来往是渔翁。
孤剑天涯客，清霜岭外秋。好将杨子赋，莫作杜陵愁。
地远书凭雁，江寒月近舟。西风多感兴，知上仲宣楼。
夜久灯暂息，起坐披衣裳。楼高近明月，轩静纳微凉。
促织阶前响，芙蕖水面香。悠然乐清景，尘虑迥相忘。
薄暮投君宿，维舟先问邻。村烟寒结屋，山犬夜欺人。
居以违时僻，交因远至亲。萧萧松月满，款客不妨贫。
皋桥通市外，鸿墓即城隈。芳躅君能继，衡门客到开。
药香余石臼，茶绿泛山杯。邻圃花迎发，东家酒送来。
池萍初点絮，阶笋欲穿苔。谁复寻行迹，荒蹊不剪莱。
绿树阴相接，过君不出门。少年能淡薄，高卧动寒暄。
开径多邻客，移家只故园。晓凉闻汲响，凿井在篱根。
故人宛何在，坐永芳时别。别时樱桃花，离离子堪撷。
颓云忽成峰，喧禽将反舌。触绪怅多违，丝棼焉可绝。
野宿次凫鹥，青青荻笋齐。潮痕随月落，山势压城低。
残梦风前柝，归心曙后鸡。还知高隐处，只隔水东西。
高洲似赤城，绕屋种黄精。溪水桃花色，烟林布谷声。
记年从汉魏，混世狎公卿。莫学刘郎隐，寻山更得名。
学行原高峻，才华更老成。柏台留伟绩，郎署著能声。
夜断黄粱梦，神游白玉京。风姿无复睹，挥泪倍伤情。
才藻媲刘珊，经术拟杜环。鸿仪浑物外，马迹遍人间。
砚沼三江狭，诗囊五岳悭。好吞云梦泽，莫擘少华山。
喜枉鼪鼯径，慵攀虎豹关。絷维过信宿，琼玖照衰颜。
独坐小窗下，幽蛩不绝鸣。青天孤月静，满耳是秋声。
园亭当水中，两岸芦花雪。夜深人未眠，碧水荡秋月。
屋傍青山下，人归苍莽中。未开云外户，先听水边松。
江上水正平，日照西江口。远树一尺长，岸润风吹柳。
溪水流东去，垂杨对我门。凄凉断桥路，残月照黄昏。
撤屏从山色，开门待雀罗。已与妻孥远，无烦宾从过。
积雨鸡声近，流尘鼠迹多。龙珠辨亦苦，光影发云窝。
乡井多才俊，暌违奈老何。著论人群少，修文地下多。
得意不能荐，感时聊自歌。酒杯有深味，百岁几经过。
出郭只十里，种桃近千树。主人非避秦，亦不嫌客顾。
有酒且赏花，酒尽应须去。试语刘麟之，何如此中住。
尽洗侵舆竹，来听转壑泉。万花初映谷，五柳欲飞绵。
弱子将迎妇，邻翁许借钱。读书台下雨，种玉比蓝田。
积雨报新晴，兰舟结侣行。十年淹泮壁，一旦谒承明。
梦中愁说梦，名外始知名。鲁城沂水绿，春服喜初成。
花甲从头数，逢人却问年。爱身轻世味，得道重林泉。
减禄真成福，聊生况有田。同年谁独健，长忆看云眠。
官罢年年稔，深居物物情。花前见乳燕，柳下听啼莺。
閒门得凤字，浊酒荐鱼羹。常日饱嬉处，石床云气生。
宦游三十载，不到此江头。蜃气增吴润，云容带楚愁。
浪立星河近，鲸摇身世浮。狂飙碧树陨，春老不如秋。
钟定添香坐，鸡前宿火眠。竞辰聊散帙，入己即逃禅。
永日图南榻，轻风范蠡船。若无风雨病，不负古稀年。
耕稼苦不饱，皇天意若何。渥恩忠士少，清福善人多。
取适尊三戒，息机消百疴。泰道本无事，盐梅空自和。
性本若浮云，因风逐处纷。穿梅惊蕊落，乘柳讶花芬。
离合终成水，联翩似结纹。虽难待明月，相对亦欣欣。
初春无限意，况复近妆楼。不舞时如醉，参差乱若愁。
风流费管束，绰约自难俦。肠断重门里，花飞逐浪浮。
是事与心违，经旬未启扉。闲花随逝水，弱柳荡晴辉。
燕子差帘箔，鱼儿长钓矶。年年当此际，病起怯春衣。
坐卧掩虚堂，香风绕笔床。咏花生艳冶，题柳遂轻狂。
事少人偏倦，情多梦不长。年年愁病日，却笑为诗忙。
朱华涵绿浪，并泻一秋光。澹冶生閒韵，清妍濯浅凉。
飘来枝影动，散去岸痕香。水镜如同照，流波望正长。
夜宿仙人馆，晨闻凤吹停。玉窗开晓月，丹井汲春星。
久秘长生诀，空留不死庭。下山回一望，岩壑杳青冥。
竹密年年笋，树多日日花。天应怜老景，春且住贫家。
邹氏律吹谷，建溪鼓喊茶。终须窥造化，不似此生涯。
武夷船驾壑，此船曷飞来。神功巧斲削，制度从天裁。
船底砺剑脊，仓面长平开。夜深载明月，不怕风波推。
衡岳最高峰，泉自山顶出。何以山顶泉，阴阳有呼吸。
山泽自通气，涓流喷觱沸。观泉观我生，沛此育万物。
我爱桐冈翁，桐冈集岐凤。凌风奋灵羽，千仞翱翔共。
庭今产凤雏，天池日光烘。仰兹绳德辉，甘泉亦增重。
山中已浃旬，郭外仍三宿。剥漕断行舟，凄雨霏屑玉。
知己时邀留，杯盘叙寒燠。贤哉二地主，借棹乘朝旭。
昨朝花始发，今朝花已稀。那为风吹落，自是鸟惊飞。
终朝草堂上，独凭乌皮几。有时白云来，相见窗户里。
花上月纤纤，蛾眉映绣帘。从今三五夕，相伴客愁添。
风雨于潜道，藤萝古殿阴。祖花传近代，瑶草寄遐心。
应世吾能赋，探玄女独深。形骸百鍊晚，未免二毛侵。
岧岧三神山，郁郁山上木。丛株糁古雪，云际守幽独。
附枝中梁桷，匠石岂不欲。寓形万仞冈，沆瀣空中浴。
其名曰冥灵，千春葆芳躅。桂树亦葳蕤，乃有斧斤辱。
繁霜袭广野，怛怛失众芳。送子不及远，岁晏令心伤。
结交岂在故，所贵旦暮遇。曰余罹天韬，尚尔界觉路。
青山何逶迤，行子有所之。异域雪霰盛，勿使白鹤疑。
清时荣叟索，白首汉阴园。嗒尔人间世，翛然江上村。
烟霞形似鹤，车马坐忘喧。炙背何由献，名空处士尊。
隔浦望不远，登舟行转深。谁云剩溪水，有路通西林。
山馆遮红叶，人家住绿阴。閒时亦一到，那解此幽寻。
政事堪流涕，南迁一疏分。猜疑蒙白日，卑湿堕青云。
万里投湘赋，三年讯鵩文。可怜宣室后，召对更无闻。
妾本邯郸女，不识邯郸路。侍辇灞陵上，君王东北顾。
指此走妾家，始忆丛台故。寄语采桑伴，盈盈有长慕。
星文高执法，地望切专城。司马家风峻，王畿宦籍荣。
吴都包海阔，震泽际天清。此去悬霜月，偏临万户明。
清川弗纳浊，方枘不纳圆。简珠虽云宝，秽得名莫全。
临恩所不拜，戒饮惩盗泉。志士无苟取，炳然昭性天。
怪底春城雪，从君笔下飘。飞花藏远寺，古树折平桥。
驴背吟方剧，龙团兴未销。倪迂倘留客，清閟日相邀。
妾命真成薄，君恩未是疏。玉楼闻玉漏，金殿度金舆。
长乐歌钟歇，长门夜月虚。愁颜无复少，传语谢相如。
城隅极秋目，暝色又闲津。无树不归鸟，好山皆属人。
游应似湖冷，诗且送愁新。去土终非策，男儿愧有身。
朝来见落叶，因愧向林行。飞鸟不无意，何人非有生。
枝容昨夜月，秋减一村声。转禁樵童入，留兹长道情。
废宅何遗此，终年掩暗尘。弦残空抱响，谷冷未逢人。
余趣思纤指，全身总剩薪。转虞归俗士，沉没任山春。
渐伤空杼轴，为响亦徒然。汝力虽无惜，客衣曾未全。
残灯孤舫思，秋草半江烟。独不关心者，篙师正倦眠。
业废归无定，年衰见屡难。诗名半生过，客舍几移安。
少已深边策，贫聊就幕官。西风剪江郭，犹有故人寒。
乍逢伤永别，交惜在逢前。肢弱易为病，心灵翻损年。
缘随一念了，诗到几乡传。孤塔寒花外，莺声愁暝烟。
江介烟霜入，孤舟悔泊时。违心不敢说，别汝益相思。
世乱生为误，身贫病易欺。忧如衣未浣，何以寄将知。
频枉相寻屟，能怜客未安。不令筇影独，翻隔雪花寒。
无梦将欢续，何忧比序阑。近情难寄与，君向出游看。
腾身飞鸟上，天影四围看。人语响空碧，江心生暮寒。
云开三楚地，风扫五溪蛮。岁晏应闻捷，斜阳同倚栏。
归与远行棹，拜君新构堂。隔语尚款款，卧病原在房。
谓言不日好，并坐叙喧凉。何竟朝闻讣，凄兮夕感伤。
君上尚有母，膝下未生郎。平生忠孝节，一夜共琴亡。
少小共闾闬，抱璞自绮龄。君年十一二，诵读通五经。
靖江知令器，爱拟玉生庭。督学称佳士，高翔振凤翎。
果尔南宫捷，部曹扬芳馨。谁知藜阁暗，天上陨文星。
同友天下士，断金二人心。君心如日月，流光照我襟。
共期百年内，事业耀亢参。何遽骑箕去，黯淡白云深。
我如孤飞鸟，求友慕遣音。小豚依玉树，蒹葭托寸忱。
日出蜂乱飞，花落春初歇。夜来风雨多，枝头子初结。
徘徊青山隅，群芳宁可掇。欲向泥中求，犹恐蒙不洁。
物态无终穷，天道有生灭。功成身乃退，何事中肠热。
独怜今夜静，红烛对人清。户密凝香气，窗虚纳市声。
华镫自斗彩，满月却嫌明。一步疏檐下，春星纵复横。
静里心常觉，尘中人岂知。柴门独掩后，春草复生时。
泽国为渔晚，江湖好道迟。总能谈寂寞，只费子云辞。
物境俱玄寂，客心常少欢。非因无酒赏，只是到花残。
夜雨深林叶，春塘平钓竿。羁栖幸堪托，终日懒衣冠。
初见即如故，爱君无世情。官惟旧经术，家只一蓬衡。
乡树千重雨，江门几日程。还过大梁市，试为访侯嬴。
去市未为远，到门终是幽。小池阶下满，嘉木雨余柔。
鸟影高台近，春香各径浮。不妨车马客，暂此共林丘。
信是陶潜宅，为园已就荒。术疏堪借隐，名贱岂相妨。
日暮闲心旷，春阴药径芳。流年愧蘧氏，一使是非忘。
已向桐庐卧，还从燕市游。云山携蜡屐，风雪揽貂裘。
名以新篇重，心缘古侠投。黄花亦烂漫，为照草堂幽。
龙化不改鳞，士达不改身。借问当路子，如何弃贱贫。
仲尼称大圣，原壤乃狂人。光武有天下，严陵实隐沦。
故旧不可忘，何况师友亲。呜呼千载下，此道如埃尘。
无营百虑省，有作虑乃多。空林无客过，寂寞类山阿。
果熟风自落，蛛丝当户罗。断蓬非无根，落木亦有柯。
所怀愿不获，抱恨将如何。白云怅悠悠，回首聊咏歌。
雨桤当我门，昔种不盈把。十年各长大，我屋在其下。
风吹枝峥嵘，坏我屋上瓦。伐桤伤屋甚，小过且容舍。
樵儿驱之去，不去反怒嗔。岂不有曲直，但念是比邻。
啄木江南飞，蠹虫生上林。江南亦有蠹，不闻剥啄声。
蠹种日以滋，木病日以深。啄木不啄蠹，孰慰凤凰心。
疾雷破顽阴，骤雨洗烦燠。好风从南来，吹我庭下竹。
款段乘晚凉，归途豁尘目。云开天宇清，遥山净如沐。
何处难忘酒，凄风凛客襟。长江翻浊浪，白日蔽顽阴。
秋色千林老，霜华两鬓侵。此时无一盏，恨与海俱深。
险路还夷路，长亭又短亭。雨潴深涧碧，云抹远峰青。
景胜诗难写，风狂酒易醒。客途晴日少，吾欲讯山灵。
内台纲纪地，豸服此初临。才薄承恩厚，官高负愧深。
折冲千里寄，图报一生心。邪正题名在，看碑鉴昨今。
从宦虽云乐，离家转觉难。关山客程远，雨露圣恩宽。
酌酒嫌朝醉，收书困夜阑。梅花移不得，折向胆瓶看。
海宇占人日，晨光放晓晴。云容风外敛，山色日边明。
灾沴消今岁，清平幸此生。乘除天意在，次第望秋成。
挝鼓声初发，扁舟下顺流。龙江疏雨霁，瓜步澹烟浮。
山水迎行旆，风云惬壮游。高歌不成调，呼酒酹阳侯。
江阁凭栏久，停云客到门。路回峰欲断，潮落水如奔。
赠别诗盈卷，开怀酒满樽。星槎随使节，霄汉视高鶱。
路入淮阴郡，舟航在在通。可人千里月，快意一帆风。
夜静寒犹凛，更深斗正中。捲帘催放棹，列炬映江红。
肩舆侵晓发，日出散林霏。木落山容瘦，天空雁信稀。
孤村流水绕，斜壁断云飞。墓祭虽非古，吾亲体魄依。
迟日掖垣阴，殷忧愧此心。禦戎无上策，抚事独长吟。
花柳青春好，烟霄紫阁深。悠悠空岁月，衰白易相寻。
皇华思往岁，一骑入云中。笛里愁人月，霜前落叶风。
寒川陶战骨，野火燎秋空。闻道河西寇，今来欲向东。
天设居庸险，乾坤此北门。山川通上郡，形势冠中原。
铁骑连三戍，金城迫九阍。万方资阨塞，永荷太平恩。
关山秋夜月，南客独来看。野迥金波阔，风严玉兔寒。
不堪闻戍鼓，且未息征鞍。孤寡空村里，何时涕泗乾。
胡来青黍尽，胡去幕南开。日落单于口，秋生李牧台。
阴风吹杀气，战骨蚀苍苔。洒泪向千古，斯人安在哉。
水店回冈抱，春湍滚白沙。战场犹傍柳，遗庙只栖鸦。
万古关河泪，孤村日暮笳。向来戎马志，辛苦为中华。
汉唐家国旧，豪杰威灵新。庙食垂千古，碑铭集众论。
孤高遗墨竹，光彩照凌烟。瞻拜嗟来晚，心香妙合神。
杖头知母力，衰弱不如前。母杖何能久，伤心涕泪涟。
天地一家春，清风拂拂闻。我惭周孔学，君陋汉唐人。
赤子心诚切，浮云念亦轻。战袍新号令，尊酒旧交情。
草木知阳力，儿童识姓名。厓头梅斗雪，独步万花英。
台湾万里外，此际事纷纭。物力耕渔裕，兵威战伐勤。
水低多见日，涯远欲无云。指顾华夷合，归来动听闻。
怜子经年别，远游良苦辛。定交多侠客，流恨托波臣。
厌乱人情剧，亡胡天意新。从戎旧有约，莫待鱼书频。
得罪因明主，蒙恩念逐臣。猿啼岭表夜，花发日南春。
共就青山卧，俱逢白发新。裁诗浑欲报，往事不堪陈。
华堂环壁水，微飙扇清灯。荡漾回澜起，窈窕佳月生。
迹陪簪笔彦，心谐超世情。露繁惬栖翮，林暗爽流萤。
眷兹悟物性，谅匪系王程。宵中已忘寐，顾影素娥升。
戍鼓何萧索，阗阗水一方。停枹留堕月，流响激繁霜。
乡梦秋难稳，津楼夜正央。三挝遗谱失，悲壮忆渔阳。
见说新栽花，棠梨开已久。赚郎连枝折，刺杀郎纤手。
乱山高下入，访友事非轻。行脚方应遍，观心道已成。
节交初夏热，路隔五年生。多事嘤嘤鸟，添余一倍情。
石龟来何许，立社尸而祝。燥湿兆雨蜴，不假巫咸卜。
独抱违时蕴，幽栖岁月深。太元犹未草，我异子云心。
飞瓮耸碧虚，临下如无地。九阍若可扪，从此吁上帝。
寒崖挂苍藤，一石塞云栋。夜半月明中，天风吹欲动。
登楼展幽步，俯见林壑美。落日凭阑干，当窗四山翠。
斜阳堕西岭，芳榭先得月。流连玩清景，忘言坐来夕。
独鹤前山归，从容步浅渚。望远时一鸣，临流刷毛羽。
盘桓抚孤松，千载怀渊明。岁寒挺高节，吾自含吾贞。
晓起昐青苍，天空绝尘坱。排闼两山开，轩窗致高爽。
雨溢忽飞泉，泉流注深谷。我欲往从之，褰裳濯吾足。
井邑新安集，闾阎杂汉徭。火耕春伐木，山猎夜归樵。
潮响蛮溪合，林光瘴峒消。直须勤抚字，慎勿困徵徭。
立孤人去远，孙子更流芳。忠节高千古，神功被一方。
旧祠传异代，新爵换真王。何幸南归便，焚香拜寝堂。
湖上夕水寒，潜鳞避深钓。野老本无营，一竿挂残照。
人知白首心，我爱沧浪调。何必客星高，将贻故人笑。
春山曾共赏，一别又西风。岐路非关远，心期恨不同。
暮天孤嶂静，秋水夕阳空。为有相思寄，云边送断鸿。
落日长川暝，孤舟独客愁。若为今夜月，不是故园秋。
片影悬珠斗，微光下玉钩。心期明镜满，指日大刀头。
闻说幽并北，严冬雪作花。长空无过雁，念子独辞家。
朔月迎仙棹，滦云引客车。蓟门登览处，颙望忆京华。
腊尽雪初晴，春回促漏声。孤灯亲远客，一岁只残更。
律候青阳转，年随白发生。迎新应待旦，端佩谒承明。
双凫新被命，万里远从官。闻说巴山好，何愁蜀道难。
峡猿惊印绶，蛮吏识衣冠。圣德怀荒服，贤劳莫惮烦。
人与家齐坏，城空真若屠。百年无此变，万命亦何辜。
天为冤魂黯，地将肝脑涂。夜深闻鬼哭，不独恨匈奴。
石州古名郡，一日化为灰。敌骑岂飞到，城门不战开。
腐儒终误国，盛世自多才。好用廉颇辈，空谈何补哉。
世事料如此，吾民祸早婴。山川犹带血，草木亦吞声。
白日鸢双下，危涂旅不行。凭谁诉真宰，徒尔痛苍生。
自昔闻兵火，伤心在目前。生存犹堕泪，死去益堪怜。
城垒酸风日，干戈积岁年。请缨还我辈，悔祸是皇天。
叹尔词林客，如何在塞门。蹉跎头渐白，慷慨气犹存。
把剑论时事，吹灯照泪痕。金鸡闻欲赦，早晚沐天恩。
吾兄乃达者，早岁向烟萝。世事今如此，浮名竟若何。
人来光水少，田傍帻山多。醉后惟高枕，不闻种豆歌。
今夕山城里，客心坐转烦。年光分半夜，燎火闭千门。
续酒惜残腊，感时念故园。所欢吾母健，万事不须论。
三年三晋地，腊尽复春宵。忽讶年华改，兼悲故国遥。
文章惭往哲，出处愧清朝。把酒疏灯下，君来慰寂寥。
恒岳来何所，正当北极中。早年闻胜迹，老我谒玄宫。
雷雨流晴壑，松杉撼晚风。灵山瞻礼罢，怀古意无穷。
南去临全晋，北来控朔方。千年形胜在，万壑松云凉。
上界金银阙，悬崖薜荔房。乾坤回首处，冀野路苍苍。
迟暮鸡为别，相看更一卮。他乡芳草路，瘴雨落花时。
楚国军书满，昆明羽檄驰。可怜分手处，边月照罗施。
到此黔中尽，山巅两树存。香粳丛废寺，茅屋出孤村。
人语华番杂，虫声远近喧。如何马太史，犹未识昆仑。
才过鸡公背，还从象鼻行。云根一寺出，石髓乱溪鸣。
岁月金钱费，关河铁马情。似闻南诏使，庙算欲休兵。
邓尉开山久，轮王结宇深。湖光同练水，梅树即珠林。
客兴乘春霁，僧斋过午阴。望中枝勿剪，无碍是禅心。
早晚辞桐柏，春来到霅无。万山青待汝，一雁迥愁吾。
高步才难发，横行思转孤。仗谁消日月，为计亦江湖。
北游深岁月，南望阻关河。尚想双龙卧，翻惊独雁过。
梦劳扳径柏，春拟葺垣萝。回首藏修地，浮名奈尔何。
山月明秋镜，林松响夜弦。绕墙偏瑟瑟，当户只娟娟。
鸾鹤身难见，蟾蜍影自悬。不知吟坐久，清兴益萧然。
槎客何时到，天河彻夜明。风连箕毕动，云傍斗牛生。
山鬼行犹泣，江鸿过有声。愁边听不寐，秪益异乡情。
摇落深秋景，飘零远客居。芙蓉依水媚，杨柳对门疏。
为士须行学，非农岂荷锄。无人上封禅，却忆马相如。
圣代无为治，蛮方译献通。布衣空白屋，朱绂满金宫。
城郭旌旗静，乾坤壁垒空。时清耻无用，独独叹秋风。
饮马长城窟，回首望家乡。家乡日以远，朔风日以长。
风吹游子衣，涕泪忽滂滂。岂不怀归来，匈奴在边疆。
蓟门何苍苍，渔水何湲湲。壮夫身在边，那能复生还。
千金买骏马，百金饰刀环。相邀晓出塞，誓捣贺兰山。
自知素蹇劣，谬忝列近侍。孰云载笔勤，清禁日无事。
圣心念长夏，恩以絺绤赐。感激既盈襟，持归复满笥。
光荣动邻曲，喜色见僮婢。服之固难忘，无补独深愧。
喜见飘零雪，应知兆有年。银花分霁色，琼树借春妍。
泱漭浮光气，冥濛接远天。重玄昭默佑，一德鉴精虔。
上苑同云布，遥空瑞雪飞。千林琼作障，万雉玉成围。
地合知天近，山明讶夕晖。忧民勤圣主，神鉴若无违。
念汝南飞去，怜吾正北行。相看异乡日，忽动故园情。
梁旧栖无改，泥新葺易成。祇愁主人出，莫为捲帘迎。
旧传山水郡，未到问奇观。禹穴灵文秘，秦碑古篆残。
梦魂飞月下，台殿隐云端。爱杀长康语，千岩秀色攒。
迢递常山道，千岩落木风。客程忧患里，秋色乱离中。
问俗嗟生理，逢人说战功。伤心乌桕叶，默默不禁红。
朝辞黄金台，莫宿孤竹国。夜深梦星月，如照永巷色。
犹防傍麒麟，其上烟雾黑。觉来抚旌槊，窅窅望宸极。
渔阳国东门，启闭慎朝夕。室韦元纳款，戍卒且耕穑。
乐善机应熟，垂声教不穷。江山无尽意，犹在典刑中。
松乃木之雄，公亦人中龙。何须看画本，千丈在胸中。
放歌当尽声，饮酒当尽情。门前乌桕树，夜半子规鸣。
不见旻公久，时时忆草堂。修篁环径密，幽草遍山长。
绝壁云疑堕，奔流水自忙。依依旧游处，相约在重阳。
献岁客天涯，春深始到家。东风吹玉版，夜雨长金芽。
久与高僧别，翻嫌去路赊。遥思禅定后，池月浸袈裟。
黄金矿深穴，奇价论都会。为生若薅田，取穫在宴岁。
年华去流水，岂惜是日醉。吾言胜挥戈，敢任老景退。
在家名孝子，在国目忠臣。天上地而下，中焉我是人。
白白沿江蘋，青青连堤柳。渔翁莞尔笑，是笑行人否。
白发贫江南，青衫老江北。井渫人不食，伊谁为悽恻。
孤根云石外，高净绝尘埃。一点丹心在，年年向日开。
石骨插天秀，烟花对人好。细草春复秋，壁立乾坤老。
彭泽爱陶潜，陶潜厌彭泽。一杯浮罗春，世外神仙客。
一心聊自适，两膝报平安。烟艇南溟外，浮云细细看。
海滨古邹鲁，山木间楩梓。先生笔则笔，千载垂青史。
大哉公冶长，缧绁非所耻。独恨白发多，无人妻伊子。
新月如弯弓，清光射太空。看看三五夕，还露广寒宫。
明月照寒塘，凉飙动疏竹。汀苇雁相呼，沙洲人独宿。
黄叶隐溪桥，归云拥高树。为问荡舟人，苍烟是何处。
焚香云满窗，坐啸风生竹。惟有青溪人，时来访幽独。
断港围孤屿，寒流绕白沙。高楼巢野燕，古木聚寒鸦。
壁篆昏题墨，潮痕阁钓槎。山中猿鹤梦，迢递忆京华。
侵晨同策杖，攀陟几巑岏。秋老山容淡，僧閒法界尊。
玄言堪捉麈，幽谷不闻猿。到此嚣缘绝，无令客思繁。
疲马怀空枥，征衣怯路尘。那堪远游子，复送欲归人。
月满西津夜，花明北固春。论文应有日，话别莫悲辛。
天易象苍筤，卫诗咏淇澳。矫矫龙凤姿，清标脱尘俗。
长稍拂青云，疏枝筛白玉。劲节凌秋霜，雄风震空谷。
夜气满山隈，看看生意足。平地一声雷，头角崭崭绿。
岩石韬弓剑，风尘混客身。易消吴地酒，不见陇山春。
失路无腾蹋，供愁似众人。独怜嵇叔夜，何处可藏真。
寒入山中寺，今晨雪意逢。清樽留客过，野兴对僧浓。
别渚迷鸥影，深林印虎踪。此时谁会我，倚杖立高松。
义居闻郑氏，十世浦江滨。国有张公艺，人传李自伦。
宗文今更见，俗化喜犹淳。海内樊篱共，宁无感激人。
兄弟古所爱，君家义仁行。青春池草梦，白日棣华明。
颍上荀文若，吴中陆士衡。诗书有家学，不负竹洲名。
归来光范门，书策不须论。白日自幽事，清泉在小园。
鸠鸣开竹阁，月晓过梅村。邻父时时回，壶觞笑语温。
西风起天末，惊失少微星。问字人初去，燃藜火尚青。
竟眠藤树樾，难起草堂灵。偶过西州路，令人涕泗零。
步屧石池上，观鱼坐短蒲。翻萍银拨刺，吹浪雪模糊。
沙白云光净，日斜岛屿孤。濠梁相对处，吾亦偶忘吾。
浩啸竹林间，来过湖水湾。晚花馀色净，双鹤照衣閒。
用拙思深隐，时危惭独还。狂歌聊自得，随意弄潺湲。
初日浮高树，清鸥散浅沙。挂帆湖水上，闻笛野渔家。
岸坼菰蒲合，云迷山郭斜。芳洲动幽兴，自起采蘋花。
身世马虺隤，索居不用媒。恩多贫曝日，吟苦饥鸣雷。
冻鹊迟迟下，晴梅鼎鼎开。诗书娱此夕，吾意老山隈。
夜光纷沧海，网罟亦良难。夜光无择照，海底如人间。
人间自多夜，夜乃光之求。含光数问夜，抑足用为羞。
太公无耋寿，渭滨一老渔。披裘翁为谁，怅然叹区区。
或居昆山麓，触目尽珍奇。炊玉以为食，纫贝以为衣。
或居荒裔区，触目尽魍魑。倛面叫以啸，阴风凄以悲。
所居乃不同，相憎徒成痴。山鬼亦趫跳，聊以解我颐。
伯奇父不怜，颜路子不寿。牛也忧兄弟，顗兮空良友。
买臣未终贱，室人谢丝萝。版筑不入梦，高宗如说何。
相遇良偶然，不尔偶不遇。天且莫之为，委心复奚虑。
晋史寇诸葛，宾王武瞾贼。汉高不灭楚，耳馀为比翼。
汉高自万乘，勿劳幸不耳。孔明胡所尤，天命如斯矣。
临危悲黄狗，拜相感微时。岂知死与贵，石光忽灭澌。
天亦有昼夜，天亦有生死。有开必有阖，有成必有圮。
东海有时涸，西岳有时平。日有时不暄，月有时不明。
荣光镌金石，彼时阿谁知。相逢且相乐，勿为空嗟咨。
南浦草如织，别君将奈何。松风杂灵籁，春冰铺碧罗。
问君何时还，遥岑立峨峨。可望不可即，坐听山鸟歌。
歌声起归思，横渡汉阳波。落花正无赖，白鸥江上多。
荆玉渺夷旷，家家事生业。中有济世人，临流安野碓。
截竹驾回轮，六月洒飞雪。春出万斛珠，捣碎一溪月。
达旦凡几周，循环声哽咽。洗甑具晨炊，鼓腹颂洋溢。
主人昔未贵，爱此南山幽。结庐傍山曲，绕屋皆良畴。
时复事东作，呼童饭其牛。扣角一长歌，起慰苍生忧。
蓝田美丘壑，且为高情留。晚岁心境会，云水同悠悠。
松竹绕吾庐，户庭匝繁阴。耽此日幽雅，而无尘鞅侵。
好风天际来，于以涤烦襟。花鸟有深契，泉石谐知音。
有时发天籁，妙合无弦琴。上忆千载人，朗然恣孤吟。
凿石通西岩，岩深石不裂。中有散发人，于此避名世。
朝朝汲寒泉，夜夜卧明月。时复棹孤舟，披蓑钓江雪。
层原横百里，一望五陵空。云过山城黑，风来野烧红。
吟身驴子上，归思雁行东。薄暮沙尘起，令人叹转蓬。
虢洛行三日，嵚岩历二陵。骑危甘下步，虎近怯高登。
仆木崩崖底，摧轮乱石层。所悲秦晋事，踪迹尚堪徵。
小队拥霓旌，从军右北平。轻身常逐北，猛力惯擒生。
落日黄河动，清秋太白横。单于未款塞，勋业待君成。
年年重六日，是我始生朝。自昔增悲感，于今更寂寥。
盘餐惭草具，奠醊恨蓬飘。望里南云白，魂飞未易招。
赴阙是还乡，无烦恨路长。蟏蛸空罥户，䆉稏已登场。
转觉行期近，频添别泪滂。云泥从此隔，聊复驻遥装。
葭州徐节度，死节壮南朝。大义亲能灭，忠魂孰与招。
山川犹惨淡，岁月已萧条。万里诸孙至，遗民涕泪饶。
久客浑愁剧，那堪岁暮时。失群怜雁断，归计怕鹃迟。
老树秋风咽，空梁汉月垂。唤回今夕梦，和去旧年诗。
倚席犹无地，登瀛岂有时。繁华都去尽，游宦独来迟。
亲养愁长阻，朋情荷远垂。乡音谁是伴，吟断寄来诗。
愁日逢春日，吟身是病身。都忘乡俗旧，转觉老怀新。
问舍求田岁，婚男嫁女辰。共谁论此事，俛首对傍人。
终漏不成寐，络纬相促急。惊听歌骊声，起视江水立。
征车候启明，壁幰初霜入。故人千里意，鹬毳不遑缉。
想及春明时，还袂珠衫湿。别路委粉滋，柳花天外泣。
君从圆月来，还向魄初去。圆缺感赠君，奚囊不肯驻。
忆晤白下时，称诗宛童孺。丱角复出门，九华远相慕。
得句知渐新，逢人岂如故。豁恨袖短书，三载虚情素。
何悔不学剑，岂云不上书。归来坐凉月，绿水周吾庐。
庭草一以新，知是春风初。故人惟故心，独不谓吾疏。
相向宛夙昔，岂不怀旧都。举目盛云物，安能无欢娱。
莫遣秋来兴，阴晴坐郁蒸。茶铛虞水竭，书帙尽尘凝。
老眼何由放，诸山久不登。因之怀旧好，几个白头僧。
及此赐环日，敢遗招隐诗。贾生流涕易，嵇叔入官迟。
治粟缘时急，藏书许客知。武陵花不落，恐误出山期。
务求千古合，宁与一时乖。此语无人道，安能不尔怀。
闲情陶顾渚，旧梦怯秦淮。所可遥相慰，春来风日佳。
此时君定发，安得复蹉跎。雁信南来少，鸥群北去多。
芳洲虽可涉，寒月竟谁过。余兴乘冬暖，江行踏浅莎。
苔深知石古，竹长见墙低。积翠沈波底，斜阳到岸西。
搜花成小泛，摘叶任分题。何日渔樵老，能容此地栖。
马上迎寒色，梅花历几村。所之俱白雪，不识是黄昏。
涧水仍前路，人家尽后园。何闻栖隐处，始为到柴门。
月色轻云里，秋声细雨边。经旬移节候，洒暝作凉天。
鸟宿明河断，蛩吟古塞连。予心耽寂寞，耿耿不成眠。
温江离省近，民俗向称饶。处处是流水，时时当度桥。
沤麻成白雪，酿酒比红蕉。底事归心发，惊闻估客桡。
今年顿丰熟，古迹恣搜寻。玄室有寄字，琴台无俗音。
读书知夜静，采菊见秋深。粉署多清暇，应知同此心。
汉时修觉寺，唐代上皇题。苍翠驱津筏，虚空转石梯。
江声文井外，山色武阳西。寂寞僧房里，曾容名士栖。
万里桥方度，双流径已存。薄寒成翠色，疏雨点黄昏。
竹柏密他树，水云平过村。群乌栖欲尽，才到县西门。
与君期入蜀，珍重尺书回。只索诗篇寄，不同朋友来。
益州香米熟，官舍菊花开。敌却巴中路，猿声一段哀。
客邸当良夜，观空在一庭。月为片水白，云作断涯青。
砌合丛边露，墙过竹里萤。北窗时偃卧，风起自泠泠。
碧甃草蒙茸，仙人手自封。莫教沉断绠，留得照清容。
登楼迷北望，沙草没寒汀。月涌长江白，云连大海青。
征洪非故国，横笛起新亭。无限悲歌意，茫茫帝子灵。
宋生裘马客，慷慨故人心。有憾留天地，为君问古今。
风尘非昔友，湖海变知音。洒尽穷途泪，关河雨雪深。
昔日吹箫地，波分太液池。星如临女度，月似影娥移。
鱼在依王藻，莺来拂帝枝。平生怀上善，观俯叶衿期。
晚天连远树，宿鸟各投群。清吹绕流水，征帆拂暮云。
归程难预计，独酌易成醺。惟有怀人意，萧然坐夜分。
凤殿临瑶水，龙舟锁白云。楼台疑上汉，箫鼓忆横汾。
池岂昆明凿，波犹太液分。昔年浮万里，兰桂咏缤纷。
碧池悬帝阙，琼岛入仙家。洞口流云气，星涛涌日华。
桃源虚岁月，蓬海复尘沙。绣殿游天女，燕支映夕霞。
我邑登贤载，君家父子俱。清风端一砚，五马达乡闾。
碧苑西连阙，瑶池北映空。象垂河汉表，气与斗牛通。
鲸跃如翻石，鳌行不断虹。苍茫观海日，朝会百川同。
堞绕门双辟，梯悬殿一攀。飞甍承宝盖，列牖转瑶环。
松古盘云翠，苔新带雨斑。三杨赐游数，稽首忆天颜。
碧池悬帝阙，琼岛入仙家。洞口流云气，星涛涌日华。
桃源虚岁月，蓬海复尘沙。绣殿游天女，燕支映夕霞。
凤殿临瑶水，龙舟锁白云。楼台疑上汉，箫鼓忆横汾。
池岂昆明凿，波犹太液分。昔年浮万里，兰桂咏缤纷。
暂留同尔去，此语若无凭。好待莼丝熟，应逢张季鹰。
留都根本地，国计仰台臣。民力东南竭，天菑远近臻。
圣皇思博济，君子抱经纶。独叹阳城拙，空劳抚字仁。
驱车下丽水，倏雨发微凉。晴树遥偏绿，秋山晚更苍。
关城严虎豹，郡邑少豺狼。更喜薇垣使，春风满婺阳。
邸报封章事，敷陈与世违。怪来明主怒，原是小臣非。
事业千年远，存亡一叶微。高堂双白发，如我只宜归。
驱车下蒲坂，云树见吾家。覆苑堤堤柳，沿河曲曲花。
生还仍故国，客去几天涯。不寐今宵月，鸡鸣问渡槎。
五品监司贵，朝廷法不私。一封渎明主，十口累相知。
黄卷春扉静，青灯夜榻迟。旧闻胡宪使，此日慰相思。
画舫潮来别，孤帆夜不眠。寒江烟浩浩，秋野草芊芊。
客病经三月，天涯又一年。薇垣新月上，今夕最堪怜。
天地身何往，故乡不可思。萧萧北风劲，惨惨中肠悲。
多病久加饭，开怀无愧辞。眼前列杻械，报主尔何迟。
徘徊虎穴上，性命由他人。漂梗无安地，涂泥任此身。
浮生看物变，薄宦走风尘。烱烱一心在，天高难重陈。
岗自嵩高发，春来旺气生。卿云千树合，修竹万竿清。
汉野曾龙卧，周岐有凤鸣。地灵久融结，今日见钟英。
长安今夜月，留客此堂开。影落清樽里，光从玉殿来。
苑花添帐望，邻笛助悲哀。幸接仙郎饮，高歌愧尔才。
蜘蛛解布网，蛣蜣能转圜。万物各有役，何人得安然。
周公贵为相，仰思夜不眠。仲尼大圣人，易书三绝编。
孰谓我有耳，不闻古所传。一闻敢自堕，勇志如奔泉。
双珠出南国，光曜珊瑚枝。一入天府选，一嗟沧海遗。
连城总无价，韫椟亦有时。雁行先后耳，去去勿复疑。
识破浮荣早，悠然恋故栖。雨香花满坞，苔破笋穿泥。
兀坐江天晚，长歌山月低。晓来值邻叟，授简索新题。
卜筑尘市外，风景最幽奇。有子閒偏乐，无官懒亦宜。
白云依渚静，红日上窗迟。试向林头望，山光总是诗。
昔乌巢我树，母在慈乌来。无母今何恃，惟增返哺哀。
爱濯蔷薇露，凌晨试折来。低鬟犹未插，含笑傍妆台。
陟彼北邙山，累累满昔贤。松柏摧为薪，原陵犁为田。
石马卧秋草，玉鱼出下泉。而况洛城内，歌舞化寒烟。
燕赵有佳人，蓬莱有神仙。一笑轻千金，一丸驻万年。
秦山雪后看，余雪半峰寒。马色斜阳尽，车声古道乾。
金城悲麦秀，玉殿想云端。暮鸟归飞急，王程尚未安。
穷阴满太虚，积雪冻庭除。鸦点埋云树，童依宿火厨。
君恩狐白厚，老病酒杯疏。江国寒梅早，垂垂已待予。
夏日那可度，旅次炎如蒸。仙来君子室，萧然怀抱清。
图书存古藻，兰桂喷芳馨。卜僯欲何遂，慰我平生情。
对客鸣琴罢，孤灯照寂寥。眼穷千里月，肠断一声萧。
镜里人应瘦，秋边客更焦。未除烦恼障，何处不魂销。
身世归何处，行行趁晓鸡。客逢情上好，家在望中迷。
有梦知花恨，无聊任马嘶。自惭心未了，南北又东西。
鸡栖斜日暮，犬吠噪鸦忙。酒醉诗魔壮，琴疏指甲长。
春情凭梦了，野思为尘荒。独坐青苔软，无风心自香。
龙懒谁鞭得，端妍肯借津。讼风文自巧，投魃话非真。
火稻熟翻白，山花瘦更颦。银河无限水，一滴不分人。
天气重阳老，柴门菊未花。漏床多苦雨，村夜不闻笳。
窗眼风来急，山头月落斜。秋悲无奈处，又得数声鸦。
水浸玻璃界，环生异样花。点穿青菱荫，游拨绿萍遮。
细縠堆新锦，晴天散晓霞。可怜颜色好，不得大生涯。
长空飞鸟没，孤云日暮还。流水本无意，秋容自远山。
我怀岁序感，散帙开心颜。览古意弥远，徘徊孤竹间。
勿问明日事，且逐今朝閒。向晚丘园寂，沉吟复闭关。
冬夜宿僧房，萍踪觏帝乡。松风韵骚屑，窗月照苍凉。
不寐清宵短，论文雅谊长。谁怜沈伯起，相与慰壶觞。
幽赏莫相猜，蝉声故复催。烦襟凉似洗，尘虑暗须裁。
月转高天朗，花随淡日开。清风樽酒在，千古几人回。
登临神欲往，物色目常撄。沙苑蒺藜美，草桥枸杞明。
政闻便告假，路僻少逢迎。华岳莲花迥，凭谁引我行。
客里愁无柰，生前乐有涯。头风愈檄草，眼月眩灯花。
泛泛清江艇，悠悠紫塞笳。不须怀故土，随分酌流霞。
乡心归有日，愁思浩无涯。寒食家家雨，清明处处花。
细书裁短劄，老泪滴悲笳。望远孤飞鹜，天边伴落霞。
忧暵兼祈雨，年来当课程。望穷看雪落，分外见春生。
逼岁如相约，乘阳似有情。归功难草草，好勒一亭名。
春深方欲去，花始见迎春。避雪迟芳候，攀条怅美人。
分黄邀柳伴，惬赏得茶新。持此留将送，相怜意更真。
空山虽有寺，净土已无僧。蛙閒登荒殿，鼯穷窜寿藤。
法身经雨绘，慈相任尘缯。销歇有如此，令人感慨增。
祠道郁纡回，前贤俎豆开。桂枝春日长，蒀藻客能来。
斋供分猿果，诗题杂虬苔。露坛时一眺，天地此楼台。
把盏临窗树，惊心叶半黄。有愁消腊醑，无计避秋霜。
浮世蜗粘壳，劳生蚁战场。生涯从烂醉，拂石卧残阳。
残雪经时久，常闻檐溜声。谓晴阶又湿，疑雨日还明。
地背融偏后，宵寒冻复成。不妨留莫泮，借尔照书楹。
翠竹迎风舞，山童见客呼。如何清夜月，清兴半分无。
仙石庵中景，游人少得知。我来造访日，僧出笑迎时。
说偈蝉声幻，翻经鸟语奇。天花携满袖，未许问归期。
波光万顷秋，层石枕江流。野鸟窥人笑，山花解客愁。
晴云开紫阁，岩树架青楼。唱晚渔歌乱，相期结胜游。
旷然携一笠，万里到人间。吴越峰边过，罗浮梦里还。
漫游逢世改，因乱未身闲。十月梅花发，心悲似故山。
行李迟明发，渡江何日归。秋风吹去路，水色上征衣。
战罢城池在，潮生海日微。君看稻粱雁，一一尽南飞。
八口裁余半，今年能几时。都从轻易别，催取鬓边丝。
狸卧归人榻，乌争月树枝。徒将留滞意，谬与白云期。
共欲谋归去，君能先我行。始知官秩薄，便是世缘轻。
忆鲙飞青翰，观霞到赤城。同舟犹苦海，回首定伤情。
出郭三十里，云峰便不同。山楼红叶里，晚磬碧溪东。
鸡黍酣村味，兵农存古风。太平行可卜，大吏欲和戎。
任让俱无当，精诚亦竟违。崩城兼哭世，啮指忆缝衣。
流矢何堪复，瞿塘涨未归。人心多不死，帷盖冀恩晖。
春雨暗长林，春朝花气侵。湿云山径小，烟树草堂深。
有恨曾留梦，无言好付琴。阴晴殊未定，予亦复何心。
散步出门去，行行怯晚风。隔溪多浣女，前棹一渔翁。
返鸟依林密，微云绕岭蒙。我游亦已久，归去与谁同。
幽人畏人知，深闺独闭时。莫令秋月入，照见妾空帷。
纤月堕高林，清风洒疏竹。山僧沐相慰，云榻留共宿。
坐凉交竹阴，炉温蔼兰馥。于焉为申章，庶以写幽独。
葱茜夏林绿，高斋方夕曛。幽花垂泫露，远岫敛归云。
停箑风初至，移尊酒半醺。明朝忆佳赏，回首念离群。
葱蒨夏林绿，高斋方夕曛。幽花垂泫露，远岫敛归云。
停箑风初至，移尊酒半醺。明朝忆佳赏，回首念离群。
云锁蜀山秋，重来佛慧游。含毫得诗句，题入画中愁。
客馆俯江郊，秋深不自聊。别来心更苦，思去路还遥。
桐叶风俱落，菱花雨半销。何由似流水，早晚赴归潮。
一瓶兼一钵，离思自然轻。野水迎风渡，空山带雨行。
荒村过晚食，破衲任残更。莫以前途远，经年住化城。
林回觉路枉，路枉亦自适。光风不作寒，吹烟半晴湿。
涧春多异芳，岭月少行迹。犬吠空山云，山僧杖藜出。
山雨飞才歇，山云散已齐。林香清一寺，草绿过重溪。
气暖梅初熟，红残鸟不啼。夕阳催客去，湖口挂帆低。
十里寒山路，香风正采茶。偶随樵客去，一到隐君家。
细语生清月，闲心托片霞。别来湖水阔，秋色上絺花。
生公台畔石，秋月渐盈盈。买棹独乘兴，寻君不入城。
桥边残日下，巷口孤烟生。为说西湖去，行装似水清。
分取东篱色，磁瓶晚更宜。香生携伎处，艳冷著灯时。
夜久僧还对，秋深蝶不知。若教欢赏地，风露正凄其。
天寒苦日短，白露变为霜。行行出门去，周道悠且长。
衰草被荒郊，阴云翳重冈。俯观溪流涸，仰视鸿雁翔。
岂不怀所思，慷慨热中肠。乃知四时间，代谢本寻常。
攸绪亲外戚，袁闳世三公。家门正豪盛，薄视如苓通。
钧天茅椒内，阆苑土室中。至今高蹈处，穆穆生清风。
我性亦爱水，滔滔流古今。生物禀津液，润地功泽深。
潴之深潭中，养龙解成霖。静定谢流动，终具朝宗心。
仙都鼎湖峰，特立千万丈。平原远环侍，高岭争揖让。
结庐临绝顶，四海一骋望。至人骑元气，游戏青冥上。
汉武梦舟碣，溺志尤荒淫。幻术致妖魄，悲歌痛镌心。
轮台转深悔，茂陵树成阴。圣君育万民，殁祭为明神。
异域有海水，一饮人皆狂。举世何为者，役役日夜忙。
何时骑元气，瑶池览秋光。饥餐白鹄血，渴饮蟠桃浆。
嶰谷有奇竹，能中虞廷管。九奏鬼神格，阳舒寒谷暖。
新裁作长笛，杳眇传新声。曲终风不吹，秋色满空庭。
大家有广厦，巍巍切云霄。梁栋飞浮蚁，风雨时漂摇。
平原土肉厚，甘露春如膏。松榆郁成林，中有百尺蕉。
八月塞门开，单于猎雁回。五原秋草尽，万骑羽书来。
秦陇疮痍后，疆场战伐催。黄云迷处所，羌笛暮生哀。
平生投笔吏，慷慨学孙吴。不分龙庭骑，年年入武都。
轻兵下陇坂，间道袭休屠。谈笑看雄剑，烟尘更有无。
昔听桂山调，今看兰坂花。春云间珠圃，初日照彤霞。
改服游新苑，移尊对远沙。应刘今日赏，不是魏王家。
闻道云中将，先秋戒铁衣。虎符千里至，龙骑五营归。
夜月明雕戟，山风曳画旂。谁怜瀚海外，杂虏驻金微。
竹色青于染，春生宋玉家。众山当户出，一水抱城斜。
积雨翻高柳，轻寒勒早花。风光正如此，莫惜醉流霞。
关塞劻勷客，方亭许数过。月光随树转，花色媚春多。
意气看裘马，帘笼护薜萝。半生尘土梦，相对愧南柯。
南北征尘里，艰危独共君。壮心悬白日，侠气薄青云。
并榻时听雨，衔杯夜论文。十年交好意，今古挹清芬。
木落空山冷，烟凝古渡迷。岁华堪送酒，世事只如棋。
险窦群猿狎，斜阳倦鸟知。边愁频入眼，沧海愧心期。
秋入千山静，东来紫气多。德星高可摘，碣石醉堪磨。
九塞劳车马，孤辰傍薜萝。偶闻击柝者，回首愧烟波。
飞羽辽河上，移军滦水东。前驱皆大将，列阵尽元戎。
夜出榆关计，朝看朔漠空。但期常献馘，不敢望彤弓。
萧鼓下长河，中流发棹歌。野云随岸阔，秋色逐帆多。
为惜经年别，翻怜此日过。凭高追往事，双鬓已成皤。
入各有愁城，能攻仗酒兵。关山一片月，游子十年情。
未遂终军志，徒为班固征。相逢且潦倒，天地自虚盈。
有美家声旧，能忘吏事劳。官淹庞统骥，佩羡吕虔刀。
早识驹千里，争看凤一毛。临岐方怅别，西望岭云高。
自返闽江棹，相逢却有君。风尘俄握手，花月几论文。
吏隐鱼盐混，心知道路分。交亲如问讯，烟水鹭鸥群。
绕樵为樵湖，樵在湖中央。谷口有子真，一曲无知音。
自关缘法合，天亦为停云。山惧水勍敌，石推松冠军。
宰官身澹漠，文字饮氤氲。笳鼓蛙俱好，谁能喧使君。
背郭嚣尘寂，开船景物遥。鸥飞閒白昼，鹤叫彻青霄。
刚说潮通岸，俄惊水漫桥。临流同击楫，幽兴未全消。
春涨晓沄沄，空明澹孤屿。中流送行舟，绿波渺南浦。
鸥从青镜下，人立沧溟语。素縠漾凉飙，圆纹散疏雨。
桃叶怀旧题，后庭歌吊古。因之寄离情，前洲采芳杜。
有树吾不识，人云马槟榔。槟榔产南海，结实因瘴乡。
平生冒其名，岂亦如丁香。白花细而密，实甘翻可尝。
其叶与麻同，沃若泽且光。麻马音或讹，欲问郭驼亡。
酴醾有数种，同名而异字。花开欲折难，铦钩如棘刺。
白者干独长，红者香更腻。种之小径旁，所恨罥衣袂。
插竹加编缚，步障差可类。石家金谷园，恐乏此佳致。
惟芥本菜类，秋深掇而藏。此种乃野生，已向春初长。
紫花布满地，叶嫩亦堪尝。气味既不辛，却与芥同行。
北人无不食，木蘖与草芒。入盘以油和，齿颊流肥香。
林光浮远媚，春色小平分。郎在丹青里，朱衣点绿云。
静会图书意，匡庐溪水濂。山僧横杖去，一卷破华严。
鸣跃林头鸟，相呼并欲飞。羽毛聊自试，不觉远藩篱。
晓碧上栏干，暖风乍飏扇。春台雨露深，如对君王面。
芬馥溢阶除，倚檐更不语。东风时度帘，线玉抽春雨。
暑谢秋气高，鸟鸣山院晚。握手杳金云，遗经籍谁阚。
玉人隔沙渚，朱箔垂银虹。所思欲谓之，紫江淼无穷。
数雁来山外，听莺立柳边。黄麻金马诏，青史玉堂仙。
自尔姑苏胤，机坊无锦章。人皆矜墨妙，吾独爱圭芳。
南园蝴蝶飞，绿草迷行迹。青镜扫长蛾，娟娟弄春碧。
锦屏千里梦，寂寞愁芳色。小字写长笺，鳞鸿坐相隔。
远山出白云，近水明秋色。烟波漫浩浩，日暮归舟急。
隐约丛薄间，茅茨倚苍石。中有柳塘翁，看看似相识。
金陵昔会面，一别杳无音。故国秋云合，大江春水深。
宦情同契阔，老景各侵寻。纵有衡阳雁，何由写宿心。
不惜红颜体，甘闻白发人。三公丰日养，万死一生身。
自信情无极，宁知药有神。圣朝求孝子，更有剖心臣。
草堂临野水，苔积路难分。枕簟虚山月，琴尊度海云。
㗳然真得道，隐矣不须文。长日少人迹，门开鹳鹤群。
春柳半含荑，春鸠屋上啼。弱苗何日引，长柄得谁携。
瓠落非无用，鸱夷爱滑稽。挥锄不觉倦，新月在楼西。
秋发不盈握，秋蓬仍苦飞。何须五日沐，自信九阳晞。
病觉星星改，心从种种违。汉家方尚少，素领愧朝衣。
日者西园宴，云和独未收。弦张鹍转急，柱促雁相求。
靡靡萦怀恶，纤纤绕指柔。多情如有待，庭树莫先秋。
林塘何处好，独有前溪路。笑语隔花闻，歌声连水度。
歌舞向前溪，前溪明月里。莫道春夜长，春光似流水。
春水前溪长，春云绿树齐。门前车马散，正及曙乌啼。
前溪浣纱去，花落污春泥。骑马侬边过，见郎头自低。
侯家本名将，结发亲戎行。解弓调白羽，锦绶悬银黄。
长驱平楚塞，归来朝未央。天子御丹扆，侍臣行玉觞。
饮至策勋劳，宠命生辉光。皇图亿万年，锡爵垂无疆。
青山出半天，一带迥苍然。乱树馀秋色，寒城更暮烟。
交游多惜老，离合几经年。共有登楼赋，谁为王仲宣。
十年求仕进，发白志不成。青云谅无分，决意谋归耕。
良友喜我閒，携酒就我倾。谓我世虑澹，可与谈无生。
丑女不得嫁，安可誇坚贞。敢以坎壈士，冒此高隐名。
览镜照我颜，寒陋难为状。一一视妻孥，亦非簪佩相。
桐柳不中梁，人生宜自量。况有黍稌田，不乏鸡豚饷。
物无两大理，富贵宁兼望。已矣吾何营，颓焉适天放。
儒生困寒饿，侘傺恒嗟吁。国家钟鼎养，岂以供尔娱。
艰难求俊彦，将使忧患纾。假尔十万师，手握铜虎符。
风尘满河洛，自信能平无。不如安尔分，从我持犁锄。
伊昔游京华，怪我山林态。今日返田园，怪我乡音改。
学步亦云劳，无益徒成悔。所幸匍匐归，吾足故仍在。
看妇事机杼，呼僮课樵采。惟赖皋与夔，努力营四海。
大海无端倪，师从何处写。窅然空阔意，自写观海者。
岌岌宁前戌，朝朝起战云。如何大丞相，翻作故将军。
国尚多清议，权仍属圣君。庙堂宁左计，或恐是传闻。
惨淡孤城闭，群凶正合攻。日沉兵气外，风起战声中。
旷野无人觉，荒榛有路通。潜行吾尚怯，嗟尔虎狼丛。
神山发石髓，蓝田产灵玉。揽策事长游，谁能终碌碌。
高蹈寻丹书，彷忽穷地轴。西循涉濛汜，东戾晞旸谷。
挥手弄云烟，寰区一何局。逸览恒超然，规观祇颦蹙。
离明胜文物，彪矣为国章。夫君中蔚起，束发膺衮裳。
声华遍寰海，丽藻标堂皇。被命事輶轩，翱翔还旧邦。
敦兹风雅谊，千秋从摴扬。延结迨暗泯，载笔依辉光。
洪流遍寰海，岱岳犹峥嵘。世人皆啜醨，而君乃独醒。
踟蹰困京邑，抱道安所荣。文心极淹博，茹奇吐玄精。
缔好相喻问，楮墨多仪型。何当揽衣去，别虑恒怔怔。
谁家木兰船，濠上采菱角。日暮唱歌归，天寒秋水落。
秋霜无永茂，春日无坚冻。及今不为欢，吊古徒自痛。
邯郸梦荣华，及醒果为用。方有在梦中，岂复知是梦。
百草明朝霜，毡裘冷如铁。稚日惨无光，飙风何栗烈。
昨夜鸡鸣时，已与前车别。不见车中人，但见地上辙。
同舟叨二客，飞盖此追随。峭石攒云际，疏林著雨时。
山秋登更爽，寺寂坐相宜。何处堪禅悟，寒泉独在斯。
解补梁间垒，能寻花下门。春来与秋去，莫负捲帘恩。
万里程途远，一肩负荷难。藕溪溪上路，风雪见苍颜。
客从远方来，涂穷三痛哭。不逢吐哺人，浮生空仆仆。
送客出前途，多岐眩心目。秋风吹转蓬，夕阳在高木。
粲粲东篱花，摵摵前溪竹。山田故无恙，短犁称黄犊。
乌兔日东西，鸿雁岁南北。缅怀千古人，曾未一瞬息。
桃李接庭堂，蔷薇戒荆棘。闭户扬子云，寂寞无颜色。
濯缨流水涘，散步古城隈。爱此城头花，缓坐呼酒杯。
霭霭度孤云，微雨西南来。遥望城阴树，摧折号风雷。
始以寸朽累，永弃谁培栽。培栽谨勿道，终朝郢人哀。
海内论词伯，宁能少尔曹。竹留三径赋，酒值五陵豪。
绿发抽身早，青山阅世高。乾坤交态在，回首愧绨袍。
平生苦诗癖，为撚数茎髭。有客寻安道，无人说项斯。
哺乌怀汝母，氏犊爱吾儿。东海珊瑚树，今看第五枝。
天瑞降庭除，徐卿愿已如。楼书忻有托，囊积喜无虚。
不用先天卜，知为盛世儒。几年纡郁处，今日气方舒。
大江淼西来，势浮凤凰台。凤凰去千载，借问何时回。
送子凤凰西，相看燕两飞。北风吹爽气，贯城摇清辉。
哲人佐廷尉，刑措期几致。民物协中和，凤鸟或可至。
龙篆颁成命，鸿才列尚卿。备官惭倚玉，别意怅流萍。
夜月秦淮水，春风建业城。樽空人欲去，日暮禁烟生。
客来修褉事，春在列仙家。窈窕萦烟出，扶疏结绮斜。
窗留玄圃月，山倚赤城霞。谁更誇西府，新移玉树花。
伯兄官署去，因寄仲君书。问政应如水，添厨稍出鱼。
越人多好著，潞锦小花裾。看取寄归匣，都无一尺馀。
尚有杨郎庙，其如宋祚何。伤心空战伐，极目且山河。
云鸟人能说，腥膻恨不磨。除凶昭代烈，应慰九原多。
苦忆当关将，频年树汉旌。风生三岔口，雪满六郎城。
李牧仍酣战，冯唐未著名。随云望倒马，空有故人情。
五纪朝廷士，岿然鹤发疏。望尊周太保，职重汉尚书。
捧日心常在，包荒量有馀。门墙仪范远，空自望悬车。
旅怀休戚戚，郁林饶奇石。矫掌入宝圭，洞见天地厄。
龙虎夹我蹲，日月向人掷。既授元君符，得展葛洪宅。
云里如香魂，绿萝返精魄。飞仙与丽人，恣意从所择。
自我来泾川，星岁已再周。托兹山水胜，谓可成迟留。
奈何外物牵，抚事心悠悠。久知世道恶，奚事仍夷犹。
璚林有奇鹤，未尝识罗罦。翩然觅灵凤，接翅昆仑丘。
为爱田家乐，看禾到野频。不关人共弃，自觉此堪亲。
暮雨溪鱼长，秋风树果新。主人村酿好，长啸倒纶巾。
芙容渐摇落，之子旷佳期。日暮孤鸿度，天寒促织悲。
黄粮舂北舍，红叶绕东篱。正是登高候，无由共酒卮。
地重能相借，时危敢自安。不辞良会少，渐觉盛名难。
对月论肝胆，临风惜羽翰。由来赠策意，非是为弹冠。
今日良宴会，情深更起愁。追欢还卜夜，恋别不禁秋。
萤火含风冷，灯花近雨收。休言尊酒尽，归及细君谋。
相知苦不早，相送已沾襟。雨后初秋色，灯前欲别心。
青山经洛远，紫气入关深。良会知何日，瑶华好嗣音。
鸡肋官仍薄，羊肠路转难。可怜秦逐客，更远楚江干。
事去空谈剑，忧来尽指冠。潮阳碑尚在，寂寞待君看。
分袂俱千里，同袍尚几人。非关劳侍从，讵合走风尘。
天尽刀州路，云迷剑水津。莫辞今夕醉，犹对汉宫春。
报国当何日，辞家又一年。薄游宁足问，微向久茫然。
万事古人后，孤灯新岁前。明朝开左个，假寐待朝天。
欲问盈庭议，惟当决胜才。愿呼骠骑将，早破赫连台。
四野胡笳合，孤城羌笛哀。夜深惊起坐，曾否驿书来。
拙宦终无补，浮荣空自怜。承明难谒帝，中夜苦忧天。
受赏何颜色，蒙恩忆岁年。将辞燕市月，归向汶阳田。
常侍菟裘地，停车试一过。草凄幽砌冷，云白远山多。
过午移花影，因风听鸟歌。小塘春水满，犹是旧恩波。
来经三岛外，赐出五云中。但保琅玕节，真乘阊阖风。
山碧水悠悠，垂杨荫小舟。钓竿长在手，凉影一天秋。
微雨初摇飏，风吹洒更长。冥冥来石壁，飒飒近秋堂。
萤火流深堑，鸬鹚下浅塘。吴歈当此夕，哀切兴难忘。
沙岸青春雨，风吹野水涯。不沽寒食酒，空映古坟花。
城郭人烟细，楼台暮景斜。东流尔何意，滚滚送年华。
蔼蔼名都会，鹓鸿共接翱。金貂万户客，铁骑五陵豪。
夹道红尘满，千门白日高。寂寥杨子宅，随分守蓬蒿。
摇落相过地，芳菲晚更亲。酒醺留媚眼，灯色笑生春。
风雨新晴夜，江山未老身。百年如不醉，恐负此花神。
地僻先摇落，空亭长绿莎。山川连蜀道，市井杂夷歌。
旅箧衣裳少，秋程风雨多。无人相问讯，尽日抚寒柯。
不赴南城约，遥传寺里篇。看花吾未老，出郭偶无缘。
簇马低春日，啼莺隔彩烟。风沙开病眼，愁向艳阳天。
年少绿衣郎，春游凤城下。醉弄珊瑚鞭，嗔人不避马。
闺律通禅旨，篱门昼反扃。辞家知有托，结愿岂无灵。
器钵閒相守，音文寂共听。春光许暂入，一见草青青。
所尚匪奇节，恬然出素心。严霜久可狎，旭照恍初临。
门户支何许，中宵叹不禁。翻如身得度，憬悟在情深。
满掬沙尘影，泚然向此中。鸥凫随俯仰，厉揭自西东。
寒暴恒愁雪，帆轻不问风。潺湲如可听，孤梦恰能通。
姻友同兹地，有怀各自持。荒陂一饭涩，馀俗隔江疑。
所赖歌吹杳，稍怜杯酒迟。客程应未半，华发已丝丝。
是夜皆难掷，何言旅思凭。蹄轮虽暂缓，沙雾此相仍。
得酒欢童仆，叙年先友朋。照来心历历，微灭半床灯。
宛尔同追逐，重寻味似长。稍期平日意，引憩道途傍。
有望兼晨夕，将心照雪霜。行行入凄澹，不独为离乡。
指屈前途日，翻如望到家。早行迷近远，舆梦任欹斜。
雾压村村路，霜明树树花。亦知寒气薄，官柳半藏鸦。
灌莽纷回薄，孤烟向此澄。盈筐秋瑟瑟，过雨绿层层。
蕊炙新宜脯，香飞远供僧。携群终采采，雅意托閒朋。
壁上互吞吐，延之以隙光。稍争势曲折，如对月微茫。
久视分须蕊，澄心映色香。祗愁身渐幻，欲向影边藏。
翻借无穷意，酬兹有尽花。风归如乍却，日午看将斜。
小谑藏机致，浓情失叹嗟。与君同忆得，有梦各幽遐。
五月虚檐下，南风不断凉。云来常带雨，花润暗闻香。
怕酒因妨客，耽幽懒着裳。楚骚辞赋客，歌咏自疏狂。
北极辞龙朔，西湖隐豹韬。风云变山岳，鱼鸟散波涛。
杨柳吹羌笛，荷花照锦袍。醉来看伏石，射虎气犹豪。
无策干明主，多情梦故林。重来高阁上，终日听风琴。
绿酒邀狂态，闲云纵野心。不知春已暮，花树碧成阴。
老将摇征旆，提兵出汉家。几年闲豹略，万里渡龙沙。
驿路村村雨，边城处处花。幕南无战马，终日醉闻笳。
御史巡边日，单于款汉家。草深秋牧马，风息夜闻笳。
使域功何补，留屯计最嘉。休令健儿猎，耕凿到鸣沙。
年少黄门客，轻衫四月天。闲来弄酒盏，系马绿杨边。
半醉听黄鸟，高歌拂紫烟。凤箫归去晚，台上月初圆。
谁云黄部使，七十转能诗。无复论高适，还能继左思。
笑来云海阔，兴入春花迟。近有相思约，应逢月满时。
兹楼怀有岁，今日始登天。俯出万柳上，仰窥孤月圆。
星河浮盏动，风露逼衣单。对此旷无极，令人兴欲仙。
胡子蜀中士，受公知更深。不惮三巴路，欲成仁者心。
伊昔韩门士，籍湜蒙赏音。勖哉今胡子，愿无愧郑林。
衡门稀客至，翛翛静读书。疏帘映秋水，细藻浮游鱼。
款言落日下，酌酒凉风初。出门见黄叶，相送随阶除。
群山回合处，栖息祇萝烟。万木迎寒脱，孤灯入夜悬。
月同僧意寂，风与客怀牵。林外双峰影，高楼对独眠。
讲堂丛竹旧，相忆对香烟。萚谢莺啼后，苔生燕乳前。
浮生看逝水，湿泪落空筵。独有诗名在，应知满大千。
襆被向天涯，萧条寄酒家。青山仙宅近，黄叶客途赊。
夜塔飘铃语，风窗堕烛花。匣中雄剑在，那敢负张华。
高阁藤萝外，扁舟暮雨残。钟声知客到，山色入门看。
月出千松静，云披片石寒。支公擅名理，终夕奉清欢。
宝剑柳枝春，翩翩向七闽。青山问丁戊，白发念庚寅。
大雅千年起，穷交数子真。平生弧矢在，岂是恋风尘。
百雉云中午，双虹水面晴。曲江春事蚤，随处丽人行。
远忆托飞鸟，妙韵谐素丝。尧舜不必求，巢许无浮思。
禾麻劳樽酒，水月投声诗。虫蛰与鱼游，千岁以为期。
荆花竟谁授，解复人心初。如何七尺躯，翻令百行疏。
气聚天始完，流深海不墟。于兹竟莫悟，泣下收吾书。
悠然值林叟，忘机坐日西。滩声与人语，相逐下前溪。
岸带青桑浦，江环绿筱湾。小舤留不住，日昃过萧山。
玉环施艳妆，卯酒睡未寤。秋光如妒妍，胭脂染寒露。
山亭栖断阿，嗟予三月病。扶衰试重来，秋苔迷石磴。
今日好相见，雨中殊寂寥。幽怀催染翰，高兴忆乘潮。
径湿残红上，阶冲片绿销。此时君不过，何以谢清宵。
新兴满新舟，盈盈初溯流。将寻十洲去，便借五湖游。
入座皆王子，留欢尽子猷。凉风晚萧瑟，云日近清秋。
故山非不好，难系远游情。酒逐春心尽，愁连秋草生。
羁怀三径竹，花事五羊城。别后看明月，思君磬一声。
秋来风雨积，竹径暝相催。不见支机去，空传乞巧来。
遥闻作赋处，朝暮云阳台。耿耿七襄夜，思君首重回。
大风起东北，吹雨太萧萧。故老传遗事，生平见此宵。
群灵纷震荡，万室信飘飖。此事惊心甚，谁当慰寂寥。
江村多飓母，此事古来无。室似悬三峡，家疑付五湖。
木摧山尽应，檐响夜偏孤。对此悲身世，思君在玉壶。
凉风起林薄，不寐月当楼。念子远为别，思乡况属秋。
逃虚身似鹤，乘兴夜宜舟。寂寂空相望，劳歌谁为酬。
怀人清不寐，片月二更初。地僻暑应尽，庭虚秋有馀。
美名知莫及，清梦近何如。无限相怜意，西风一寄书。
漠漠愁笼树，霏霏寒洒空。从龙连北极，如盖感西风。
海上将残雨，天边送断鸿。何当捣衣夜，怅望碧霄中。
岁月秋期暮，招寻得故欢。闲情池上柳，幽思雨中兰。
绿绮人空老，青云计转难。犹馀双剑在，风雨对君看。
积雨连旬朔，江村乐事稀。忽闻金鼓震，争讶木龙飞。
雪浪滔天涌，旌旗向日挥。晴飙云里发，应跨彩虹归。
独乐名园在，休论四壁摧。藤萝长自好，风雨任相催。
竹坞邻鸡入，蓬门野径开。青山堪卜筑，千载共崔嵬。
德星连夜聚，知为集耆英。喜气从天下，豪谈举座倾。
采莲溪上醉，看竹雪中行。壶里乾坤小，还期泛八溟。
西台凝望远，永夜看旄头。饮马思吞海，投鞭欲断流。
东山千里月，南雁五湖秋。画角中天发，虚疑塞上楼。
万事从今好，休言百病侵。加餐香稻足，稳步曲门深。
雨后窥三径，风前戏五禽。何劳学庄舄，长作越人吟。
郁郁炎州地，骄阳白昼腾。空中飞鸟绝，树杪乱烟凝。
夜月秋光暗，天门海气蒸。閒云方出岫，疑是待龙兴。
天高孤月小，海阔万山连。身世云间鹤，乾坤浪里船。
逃禅留客醉，开阁倚云眠。探得骊珠在，神光照佛前。
庾亮多秋兴，高怀向晚开。酒深人渐散，天远月徐来。
瑶草千茎露，彤云百尺台。嫦娥能共醉，徙倚夜徘徊。
拊髀嗟时事，风高晓漏迟。长悬千载虑，岂为一家私。
乌鹊云中渡，明星月后随。江湖心欲折，新白几茎髭。
奏赋才名远，抽豪上玉堂。禁垣劳侍从，纶阁待平章。
拥传趋东观，看云忆太行。词臣司献纳，忠谠达明光。
南国春先到，东风日日来。微云收五夜，初月傍三台。
倒影移山径，流光泛石台。嫦娥应爱酒，每每落深杯。
牵复趋三殿，含章侍五云。黄裳方下士，朱绂正宜君。
鸣鹤縻新爵，潜龙离旧群。窥观吾窃喜，豹变蔚同文。
一径青林外，孤村绿水间。寒梅欺雪白，乌桕落风丹。
莫以严凝候，而生憔悴颜。管灰吹厚地，天道有循还。
楼台将送暑，风日正争秋。大火宵犹午，微凉朝渐浮。
红莲新度曲，乌桕旧传讴。忽忆天涯路，鹡鸰生远忧。
非君怜夙契，谁肯顾柴门。日短清江路，风高大树村。
交呈新著稿，同发旧藏尊。莫便寻归棹，心怀未尽论。
新凉木欺扇，弱质自先怯。芳思无人知，金风动蕉叶。
余昔在乡里，佳树接芳园。今来游上国，复获常讨论。
当春愔散策，暇日玩清尊。幽悰并无托，欲与静者言。
长夜愁不寐，起视青天浮。促织吟四壁，春草忽已秋。
美人怅迟暮，欲济无方舟。伤彼畹中兰，采之寄何由。
不及松与萝，缠绵永山丘。安得即六翮，比翼写我忧。
偃仰衡门下，怅焉陟高岑。采秀遗所思，日暮江流深。
忆昔春华媚，醉我嘉树林。在贵岂忘贱，片言失南金。
如何诧霄壤，杂思伤滞淫。不见钟子期，依谁拟赏音。
石室春同入，龙宫夜不眠。青天双瀑下，明月二楼悬。
羽盖悲陈迹，金书忆晋年。何如绮与角，长赋采芝篇。
酒尽寻僧寺，孤舟系月明。入门鸂鵣散，坐石薜萝清。
大静湖如练，云移树有声。空山人不见，来往伴飞萤。
古洞即仙居，飞楼却太虚。身疑梦蝶后，人亦祝鸡馀。
树杪悬风磴，蒲根溜石渠。往来幽兴熟，何处不吾庐。
已别留仍驻，残更语不归。盘荷风搅影，枝鹊月惊飞。
儒术时何补，交情尔较稀。风波各努力，万事易沾衣。
渊明宰彭泽，月请米五斗。折腰乡里儿，浮名真可丑。
凤凰不啄粟，岂肯同鸡口。悠然见南山，竟掷怀中绶。
篱边几丛菊，门外五枝柳。不负头上巾，且尽杯中酒。
苦瓜生五岭，赖以解炎毒。塞外亦繁生，不能悦群目。
我来无故人，见之等骨肉。畏苦乃常情，甘兹信予独。
闭门深拔剌，落落少交知。勿涉恶溪水，长吟不肖诗。
重华才子谱，元祐党人碑。所以萧升佐，能登季札祠。
种自盘瓠旧，伥蒐燎狒猩。荒祠画壁怪，野祭巫音伧。
贵竹鬼方国，海童不夜城。譬如经滟滪，达者得其平。
逐麛良已老，臣壮不如人。大抵鼋鼍窟，犹然虎豹邻。
孤村明远火，细雨澹萧晨。未审古槃涧，今当第几伦。
条枚正直挺，伐木闻丁丁。经济分姜韭，平章课仆伻。
樵从青鸟度，人在白烟行。落日柴门掩，波澜众虑生。
从兹谢坲坱，上屋骑危樯。绣?妇人服，蜉蝣公子裳。
綦巾非不美，岸帻未为狂。到有残汀沚，相徉鸥鹭傍。
残年壮抱馁，宝剑床头吟。不见黄河水，倒连天汉深。
牧吹纷向夕，寒鸟各依林。痛饮充骚隙，长歌破短襟。
襄城迷七圣，崱巘亦崆峒。松干虬形拙，岩身魑状工。
风飘不自北，枭徙尚闻东。夕照灭明外，翳然水木红。
葭律叶霜信，修原眺望遥。颉颃上下鸟，断续短长桥。
坠地儿先哭，参天柏后凋。敢为类社树，如彼系陵苕。
风雨相餤食，不为乌兔谋。霜呜钟亦应，蘋秀鹿能求。
如襮如冠后，似旄似亩丘。神山不可到，此亦凤麟州。
韩陵石一片，以下皆驴鸣。白堕引群豕，青尊对老兵。
文人无不可，太上贵忘情。戏作野雩逐，胸中块垒平。
驾驻羊城日，筵开雀舫时。披襟增慷慨，晞发笑支离。
业慕夔龙盛，才追贾董奇。哲人胡遽逝，吾道重堪悲。
洒泪闻蒿里，羞蘋奠楚辞。枫林遥引望，三叹有馀思。
驯鹿真无价，幽人似有缘。偕游木石下，远害林丘前。
呈瑞毫方异，应图毛转妍。采薇怀独穫，夹毂忆相联。
麌麌仍堪羡，儦儦亦可怜。何当鸣向野，遗响入宾筵。
忆昔赴选场，与君俱少小。同心畹中兰，比翼云中鸟。
作赋拟太冲，学书兼王赵。唐音近若何，怀哉山中晓。
把酒对崔嵬，青山颜亦开。吾嗟不如女，曾见古人来。
旧约寻烟浦，君来属暮秋。墙阴含竹色，月影入溪流。
笛有邀桓步，舟仍访戴游。锦袍怜一醉，非是恋沧洲。
树密深浓翠，孤烟淡作云。前村闻犬吠，暗路草中分。
昔年逢险厄，今夜宿安平。流水船前过，微风树底生。
入云孤鸟影，隔岸一蝉声。追忆樯倾日，中宵梦亦惊。
怜君不得意，春尽独还家。路入蘼芜草，亭深枳壳花。
客舟江上远，乡树岭南斜。盛世多遭际，宁容问钓车。
爱尔不可别，欲留其奈何。池塘春草变，山鸟杜鹃多。
采药仙人侣，缄梅驿使过。于公好门第，四海望阳和。
鉴江江上望，莫拟是山阴。元巳风光满，春流烟翠深。
芳辰娱褉事，兰气见同心。共约乘槎去，天香若可寻。
古刹邻清署，僧閒官更閒。授经多暇日，杖策印禅关。
频索雨前茗，兼看湖外山。何当分半榻，高枕竹房间。
惟皇应宝历，受天命以兴。赫赫扬神武，隆隆震天声。
秉黄钺白旄，四征讨不庭。蠢彼枭獍徒，屯蜂蚁营营。
萧斧伐朝菌，一挥不留行。大憝既已夷，乾坤永清宁。
千载开昌运，三灵恊睿谟。金轮神化衍，玉牒庆源储。
砺带河山誓，幅员夷夏图。大明真普遍，万物尽昭苏。
制作兴王夏，歌讴属帝虞。从此承平后，祯祥纪瑞符。
轩辕垂衣裳，虞庭舞干羽。至治一以臻，圣作物斯睹。
阖辟侔乾坤，经纬用文武。濊泽均漏泉，仁风动率土。
大君德犹龙，群臣拜如虎。万岁复千龄，大平亘来古。
天地既开泰，君臣咸应期。明良元一体，庆乐得同时。
鱼水情真契，龙云势每随。周王资望奭，虞后赖皋夔。
鼓舞千年运，经营百世基。赓歌一堂上，共咏角招诗。
稂莠终乱苗，珉瑜颇相类。君子与小人，颜面亦不异。
善恶本殊途，薰莸岂同器。辨之如不早，斯为名德累。
斋居无俗尚，自爱适幽情。风定树阴合，雨馀泉脉清。
枕书云伴卧，步屧鹤随行。曾与邻翁约，朝来共析酲。
步屧缘萝径，翛然鹤睡惊。竹深清露滴，树杪白云生。
飞去谁家燕，啼来何处莺。今朝新酒熟，适足遂闲情。
别墅花初放，叨陪绣节过。客如梁苑盛，地胜午桥多。
吟好诗先就，杯深脸易酡。不因归骑促，洗盏更听歌。
老去故人少，书来问负痾。伏生经可授，姚合律如何。
京口黄花酒，江头白发歌。相将一携手，高阁望沧波。
朝朝谋隐地，忽见好山川。雄丽皆衡霍，幽深别涧瀍。
羊眠松下石，虹挂屋头泉。便欲抽簪去，依崖结数椽。
幽居得自怡，野性方惬素。高枕一酣眠，长廊独闲步。
白日谁云长，青山忽已暮。皓月照前阶，凉风满高树。
偶随孤鹤行，时见疏萤度。即此有余欢，何况山中去。
落叶满衡皋，潇潇风雨夕。一灯溪上明，何处独归客。
巳过风雨节，不得故人书。目断千山外，神交五夜初。
绣衣天下士，白鹭使君车。风采能廉懦，知君独起予。
拜表趍丹阙，承恩宴紫宸。羽仪江左彦，簪绂幕中宾。
玉液金杯出，璚筵锦瑟陈。辕门思赞佐，回辔敢逡巡。
避地依先陇，闲居隔短墙。紫荆花下醉，白纻水边凉。
午夜看华月，中流放野航。隐沦元自好，谁遣缀鹓行。
乘传历长途，齐封接鲁墟。频年经战斗，几处遂耕锄。
小市尊多酒，贫家饭有鱼。重来朝觐日，为报玉阶除。
海邦亦共月，何事忆荆扉。偶见如环景，能堪碎璧辉。
羁心因自感，高咏觉声希。莫自思乡切，还看承诏归。
木杪云初亮，山前瀑布寒。光辉今夜倍，圆缺几人看。
柳影池心乱，琴声露气漙。含情与谁语，惆怅夜漫漫。
野树分秋色，庭花坐似春。青云原不坠，绿蚁且相亲。
耻下荆山泪，同生杵臼身。丈夫恩未报，终是有心人。
林下觉凉早，披衣过漏声。关河今夕戍，秋月想同情。
世乱无家好，身劳遇物轻。知君重意气，西向拂龙精。
去岁山中月，心闲共薜萝。如何今夕酒，不见故人过。
露叶飘幽砌，寒虫隐绿莎。相思愁嘿嘿，凝望渺沧波。
恋阙未毁车，还山只结庐。暂中千日酒，迟上万年书。
野树鸣干叶，晴潭响暗鱼。别君何所望，占气斗牛墟。
悬栈何历历，仰眺以盈把。纵横风雨交，错落星辰写。
鹊桥势不如，鸡窠制仍野。悠悠百代来，谁是岩居者。
明朝初度至，览发奈年何。岁旱龙无语，吾衰凤不歌。
岩斋孤对海，石榻绝攀萝。莫怪违时性，山林自一科。
坐接春江色，双开石牖斜。乱山横鹤榻，虚月抱松花。
言笑情何胜，飞腾气未涯。难忘作长计，同驾九光霞。
径仄青林上，亭虚白露前。洞门通尺地，岩嶂及诸天。
草树飘香异，烟霞变态全。漫游回晓月，贪懒愧灵仙。
斥逐遭时禁，忧勤淑世心。沧洲半亩宅，吾道此山深。
俎豆严徽国，宫墙丽孔林。迷津从伫问，烟水正沈沈。
岧峣十八折，秋雨病中来。塔院低云入，炉烟杂雾回。
镜灯明忏斗，龙井动惊雷。俯弄唐来木，全生见不材。
茶租催未得，菊饵服还能。行古时人笑，文工造化憎。
贫留渔艇载，老谢鹤书征。谁识先生乐，悠然卧枕肱。
去湿茱萸酒，扶衰枸杞茶。满山屯玉气，平地出丹砂。
龙飞凤舞地，一片湖光白。柳条牢系春，桃花笑迎客。
何生一寸心，汪汪千顷碧。要与湖争胜，别我上汎宅。
桥月引游踪，竺云作诗格。骢马油璧车，相逢笑莫逆。
千里出求仁，足迹弥三广。归来无一事，宝在灵台上。
一代知名将，三边屡建功。帝怜何力义，人比?侯忠。
异鸟鸣牙上，盘蛇堕镜中。九原终不作，大树起悲风。
鼎鼎百年间，谁人未老闲。古心惟自得，尘事少相关。
风定一花落，帘开双燕还。箪瓢随处有，不是故希颜。
压水云欲堕，吞江虹未收。野人聊自适，吹篴满沧洲。
霢霂林皋暗，低迷草树平。春膏浃南野，吾欲偶邻耕。
三游本豪武，七贵元骄惰。腰间血匕耀，头上金丸过。
艳妓掌列盘，娈童口承唾。高楼沸歌钟，王侯日盈座。
杀人不须仇，睚眦家立破。郭氏族尽灭，铜山死犹饿。
十五事君王，三十色未接。醝筱空近羊，蔫蘤不集蝶。
昔惭鸱夷汎，今免呼韩挟。夭夭东邻子，看星诵桃叶。
涂黄断横云，流红渍团靥。金微几千里，一夜去来叠。
志士果藏隐，胜境合冲閒。冥冥讨幽赜，息躬搆深山。
青萝施櫩宇，循除鸣流湍。绨韦积皮几，时衡素丝弹。
出郭便无累，何烦嵩华艰。危岑寄远气，屹矣不可攀。
天山一夜雪，北风吹复乾。健儿骑马出，踏碎白琅玕。
薄醉拥貂裘，日暮不知寒。季冬飞鸟绝，虚弦控不弹。
焉知北海雁，高翥入长安。帛书天上度，何功报可汗。
淑候媚川石，初景澹林霏。扶藤循石坂，杨柳共依依。
朱弦卧行襆，随往抱希微。无论遇高赏，器在道无违。
阴崖万古县，横出千岁松。中有落涧遥，怒跃数白龙。
长年不闻声，发卷耳欲聋。远楚夕莽苍，町疃回照红。
此域万物静，尚有坐二翁。何必非夷齐，破衣萧萧风。
何年楮先生，结此太古骨。飞龙蜕胾肉，馀甲裹枸橛。
神根发生理，元气日勃勃。彭城已廿载，此骨长不没。
白云媚苍山，寂寂太古春。窅蔼林薄中，一区宅无邻。
杨子坐清静，闭门了玄文。两生勿轻过，惟通问字人。
前舟泊沙汀，早发不相待。岸口树阴多，天边风色改。
抚几对青山，何须更沧海。同时采珠人，今有几人在。
不见王子猷，经春复历夏。有时中宵梦，宛到君堂下。
江上春潮静，舟中日似年。不须生羽翼，无事即神仙。
闻道南湖曲，芙蓉似锦张。如何一夜雨，空见水茫茫。
中丞归老处，一片洞庭秋。客至鄱湖上，湖光远近浮。
天风吹鹤氅，海国忆龙舟。若有离骚作，知子赋远游。
高情怜郭泰，山水寄行踪。杖策独归去，深杯何日逢。
月明残夜雪，风度晓霜钟。复此成相忆，迢迢云树重。
为惜美人去，看梅到晓窗。明河忽倒地，疑已入沧江。
朔雪寒无赖，胡云冻不飞。海门波浪急，莫使近春衣。
提瓮汲新水，阶前著意浇。好花初烂漫，底事苦飘飖。
咫尺困罡风，黄华不可见。山灵解妒人，藏却本来面。
屈指归来日，中秋桂影圆。赏心无个事，棠棣倍相怜。
屈指归来日，东篱花正开。寒香三四种，斗室共徘徊。
屈指归来日，悬弧逼贱辰。蓼莪空洒泪，茅茨却无春。
屈指归来日，依然韦素看。杜门甘养晦，当路耻相干。
屈指归来日，清贫守故常。缊袍体自暖，藜藿味偏长。
屈指归来日，荒园满绿苔。夷犹堪得句，放浪可衔杯。
屈指归来日，竹桃正著花。还应识故主，烂漫吐红霞。
低田美禾稼，高田饶黍菽。丰歉昧前期，苦乐易翻覆。
贫者嗟已流，死者不可复。何当忍须臾，待此岁时熟。
狂歌青桂下，醉舞绿筠前。越绝书犹著，湘累赋已传。
风葭云梦笛，雪苇洞庭船。归路甔甀近，能无问太玄。
七年石城下，犹记别时颜。此日予重往，逢君应召还。
时艰知念切，道路阅头斑。且惬良辰赏，扁舟共采兰。
舟行闻与见，不异在都时。何意平原道，欣瞻云汉仪。
巢许箕山意，夔龙圣代私。寸心倾未得，风雨促分歧。
至人不碍世，出处亦何情。闻道纶扉上，于今待老成。
因之怀凤德，敢以付嘤鸣。自有冥鸿意，无烦猿鹤惊。
芳辰凑良会，哪得再寻常。不尽尘中话，兼多世外商。
龙驯宁自性，鸥狎未飞翔。安石东山在，苍生引望长。
殷王祷桑林，断爪念衍咎。春秋志灾眚，法戒垂不朽。
台寺布贞纯，何必生三秀。笥有千岁龟，不如人寿耇。
煌煌宝鼎歌，讵协咸英奏。鹖雀为鸾凤，伊人独颜厚。
班荆依复磴，列藉抚幽泉。高树延残日，荒城澹夕烟。
感时心欲碎，叹逝泪同涓。去去还留语，霜明草阁颠。
薤露哀歌远，松云客梦悬。祗违鼎釜愿，长废蓼莪篇。
月明思鹤唳，风暖忆牛眠。独有君恩重，余辉耀九泉。
素心耽旷寂，沉迹向林坰。岩壑天开胜，龟龙地伏灵。
著书云外阁，观稼雨中亭。烟路谁驰勒，山猿莫浪惊。
上公开胜宴，剑履集城南。地敞花香入，亭虚水气含。
窥筵喧杂鸟，列障起层岚。敢接夔龙武，追陪愧盍簪。
北阙承恩重，东城望泽深。郎星千里动，卿月一方临。
莫羡王乔舄，须鸣子贱琴。征书他日下，应慰故人心。
春色还疑在，炎光忽已通。池荷舒嫩绿，槛药试新红。
昼夜寒喧杂，乾坤长养同。圣人歌解阜，无处不春风。
明月出东岭，照我窗牖间。群动夜方息，白云亦孤还。
缅思支道林，沃州曾买山。远公竟不出，逸驾安可攀。
海外趁商船，江东住几年。华音虽已习，乡信若为传。
一钵随缘饭，诸峰到处禅。凉秋明月夜，梦度石桥烟。
锦练亦难必，天机化茧丝。萧何刀笔吏，郑綮滑稽诗。
河汉而无极，豆笾则有司。尧言俞咈目，二典犹支离。
采菊今彭泽，栽桃昔陆川。即看韦在佩，休道直如弦。
缓缓寻芳草，悠悠理钓船。舞雩风咏好，况复莫春天。
汉使持明法，周亲感圣衷。饮冰心对日，偃草德从风。
折狱片言下，回天敷奏中。不须焚文字，梁牍一为空。
时辈让才雄，高谊古人中。陈诗伤鲁道，览俗见齐风。
登岱诸山小，探洙众水通。归朝思献纳，应有发宸聪。
细雨沾长道，垂条湿去旌。时平天使贵，官泠客装轻。
泛月来沙海，踏花渡柳城。风尘还着眼，亦自有侯嬴。
昔我泛黄河，滔滔溯扁舟。淮阳有馀波，徐豫无安流。
询彼九河道，皆为田与畴。蓬莱亦清浅，深谷成高丘。
大造且如此，吾生何所求。愿随安期子，逍遥以遨游。
何忍今朝别，嘱君更得知。音书南望处，鸿雁北来时。
万事惟珍重，一心可再思。兹言休弃置，愚者圣人师。
把茆亦已足，拓地更精神。静坐饱秋色，开书见古人。
童乌时问难，慧远复来频。何必桃花水，萧然即避秦。
菱头初刺人，菱叶已零乱。试问采菱归，作蔬还作饭。
主人爱此君，手植三十亩。明月落空庭，清风来短牖。
六代烟华地，狂歌得夜游。山河横王气，水月弄清秋。
木落长干寺，云残太白楼。共君须痛饮，沉醉傍沧洲。
茂宰行春遍，芳辰初度临。飞凫双赤舄，鸣凤一瑶琴。
不尽风云色，俄成桃李阴。萱花在东郡，偏系使君心。
壶觞传省内，笑语隔人间。疏树含风进，高云带鸟还。
畏途唯赤日，隐吏有青山。何必弦歌听，方开莞尔颜。
逃暑怜河朔，携樽叩暮关。蝉遗凉吹远，凫引绿漪閒。
拟醉下弦月，忘归小隐山。芰荷初制服，沾湿露华间。
秋水严陵滩，秋风黄金台。台高几百尺，滩行几百回。
滩行日渐远，台高日渐摧。秋风与秋水，蒺藜花自开。
昔在虞山下，尝为孙楚轻。叱予当客面，羡汝有才名。
岩瀑侵衣湿，湖波接眼明。新诗酬胜地，近喜得张平。
夫子只高卧，世人空自忙。读书一万卷，过目不能忘。
曲涧浮春水，孤村集众芳。此时犹未起，红日到山房。
积雨暗空林，湿云飞不起。日暮鸟鹊喧，幽人不得语。
寻山多胜事，出郭访茅君。旷野临青岸，丛林碍白云。
琪花依洞长，容水到村分。多恐仙缘薄，鸾书閟不闻。
岩洞俱勾曲，仙家二二峰。有山俱罨画，无岫不芙蓉。
渐与星辰近，将相鸾鹤从。无人同结侣，藜杖觅孤踪。
昼长悲酷夏，夜静怨残春。鸾镜羞看面，蛾眉最误人。
恩随流水远，愁逐枊条频。月色千阶满，谁家弦管新。
江村尘事少，桐叶已传秋。月色悬千里，风光共一楼。
梦移青雀舫，人住白蘋洲。寂寂开帘坐，无言谁唱酬。
王褒真畏友，孟浩复多才。下马云徐暮，开尊雨骤来。
疾雷当户落，惊电触檐回。坐待明星出，无疑晓漏催。
霁月出还没，骄雷东复西。千门萤火动，六月候虫啼。
共是天涯客，能忘雨后题。吾诗催仗汝，好放片云低。
饥后家何在，归来始定居。丹心三尺剑，白首五车书。
戚畹名犹在，云台业未疏。结庐来小隐，岁晚足耕锄。
云水深且广，云山高复然。孤舟村店外，好似弄潮天。
清风动竹声，明月映竹色。风月本无心，于竹乃同德。
外直凛贞劲，中洞含虚寂。作诗为写神，浓墨洒寒碧。
送子长杨渡，白云歌未终。江山情共别，灯火梦还同。
一路黄梅雨，半帆白鸟风。波声催棹急，何处寄诗筒。
情爱戎荒有，毡帷枉自深。眼看边月满，夜夜汉宫心。
万卉尽凋落，桧柏犹苍苍。爱兹岁寒操，结窝与徜徉。
直干并凌云，真心同耐霜。堪怜梁栋材，未得登庙堂。
种藕绕芳洲，藕生绿荷长。南风催花发，十里闻清香。
饮客折碧筒，解酲啖雪霜。眷言君子心，千古同芬芳。
林屋洞天好，似不通人寰。君家小石岩，亦在云水间。
红尘自南陌，乐事非东山。辞荣休此中，世事无相关。
小山石奇绝，诸老心所耽。翰墨题姓名，视古亦何惭。
退之天封宫，子瞻仙游潭。纱笼谨蔽护，千古留美谈。
背郭韩亭近，临江古殿幽。南天皈正学，北斗跂前修。
地僻仙踪邈，书传佛骨愁。我来邀翰墨，此道足千秋。
远韵悬今古，雄文泣鬼神。从来香案吏，多作谪居人。
瘴疠江光冷，松杉庙貌新。眉山堪接武，莫惜共沉沦。
日晴仙苑雾，风定禁城云。蓂荚开尧运，讴歌乐汉文。
御香浮北极，清奏协南薰。长此瞻佳节，孤怀得所欣。
相携万里道，冰雪两年同。灯火伤今别，舟航忆去踪。
春添芹面绿，秋水桂枝红。得意青云步，狂夫兴转浓。
卜兆宁皇母，回銮自楚湘。行宫仙仗卫，天路紫云长。
候火明櫜鞬，前驱跃骕骦。千宫与万姓，踊跃拜龙光。
千里挟孤琴，相逢碧树阴。半年灯火夜，一夕别离心。
天马因风步，骊龙待雨吟。秋风寻旧约，莫候雪花深。
屿竹新晴外，生香揽镜馀。屐痕苔径滑，菜食突烟疏。
击磬扣门客，张徽出听鱼。悠然会心地，萝月夜窗虚。
北风吹马鬣，寒色满貂裘。以我未能去，逢君不可留。
乱砧淮浦夜，孤戍蓟门秋。为有幽芳在，何须叹薄游。
驿路梨花发，丛丛盛莫当。轻车斜度影，疏幌暗浮香。
标格依梅绽，芳菲斗雪妆。探春频借汝，底事马蹄忙。
汉塞雄千古，庾关阻万重。已看青霭绝，更倩白云封。
鸟道盘纡径，龙鳞剥古松。北游曾挽辂，往复忆行踪。
经时疲马足，此日喜登舟。溪涨洪涛驶，天晴宿瘴收。
缓歌听款乃，短棹任夷犹。凝睇诸山色，停云在广州。
揭来岭峤地，中有水云乡。乱石临溪恶，新蒲带晚凉。
楼船通汉将，铙吹起陈王。往事东流尽，栖鸦噪夕阳。
对酒忽不乐，怅然怀别离。别离结中劳，眷彼长路岐。
苒苒郊河树，暧暧关门祠。伫望潇湘水，先与秋风期。
鸿雁云中来，噭噭使人悲。怀哉尔方集，怅矣予当辞。
平生欢爱日，履坦昧前艰。及尔严霜集，方知末路难。
畴昔同栖翮，毛羽各摧残。顾影惟尔我，戚戚伤心肝。
心肝义所均，离索一何深。虽历同朝寺，云路邈飞沈。
君处承明阳，我居湖水阴。淹阔婴多痗，日夕迟尔音。
尔音良不违，胡为系我思。何况当乖绝，飘飖各异枝。
款曲杯酒言，果谐符守期。努力茂时猷，聊以慰我私。
我私何悠悠，薄送遵坰丘。翔野旷无人，树木鸣飕飕。
登高望卫邑，思见漕卫流。前景奄忽匿，浮云蔽行辀。
行辀道已绵，下车岁聿迁。蔼蔼朝歌邑，闾里翳人烟。
慷慨猗昔风，缓疾在更弦。寄谢当途子，成期庶来还。
使君多道气，约客上高山。一入松杉去，俄逢风雨还。
舟从樵水折，灯绕郡河湾。尚厌迎驺至，催呼启夜关。
文采尔翩翩，穷经正少年。来游上国日，归及早秋天。
孤楫悬西照，寒枝咽露蝉。好寻桑梓乐，还咏鹡鸰篇。
园林啼鸟倦，江海羡鸿冥。归兴情初洽，酣歌酒未停。
帘垂新燕扑，笛奏有龙听。爱客欢何恨，厌厌夜不扃。
秋空生午凉，独坐了无事。山色排闼来，经声出幽寺。
秀色分齐鲁，高峰表岱宗。秦碑如尚在，欲破白云封。
万事总长铗，一身馀短筇。别三天子障，吟五大夫松。
沧海有时涸，丹砂何岁逢。周颙卜居近，忆卧定林钟。
秋兴因高赋，雄才忆省郎。山川思不极，云树莽葱苍。
对酒知时变，看花恨别长。如何霜后雁，犹未达潇湘。
借问关中友，新诗近转多。风烟兴难尽，摇落意如何。
熊子元相得，边丞定数过。谁能念离索，樽酒邈山河。
昨日逢京使，闻渠再转郎。未妨文字癖，祗益簿书忙。
退食迟宫旭，鸣钟候省堂。祗应骑瘦马，缓辔漫成章。
每忆边庭实，才清官更閒。斋心禋祀里，覃思艺林间。
名致诸公早，诗卑大历还。曹刘尘未远，任尔好跻攀。
熊子今何在，秋应奉使还。威侵蕃部落，旌绕汉关山。
沛泽从天降，三军动地欢。思君问边略，何日接清班。
庞君居鹿门，郑子耕谷口。西山蕨正肥，此乐君知否。
绿水映柴门，青山绕环堵。机心久已忘，白鸥是吾侣。
星霜两鬓皤，迢递关河阻。孤馆动归思，芭蕉滴秋雨。
生涯一叶舟，五湖烟水阔。扣舷歌沧浪，波光漾秋月。
长驱桑乾源，破敌飞狐口。万里清烟尘，月明击刁斗。
欲妆临镜慵，畏见朱颜老。无语下瑶阶，所思在远道。
秦淮临别处，月落早潮平。离思如潮水，相随到吕城。
莲岫倚空苍，卿云忽降祥。九霄悬锦绮，五色焕文章。
远霭兼山碧，非烟带日黄。虞廷如可献，将补舜衣裳。
鹤下丁生笔，斋头到公石。六月乍清凉，婆娑玉华客。
陆才果如海，喻水海若泣。东曹助洪澜，潮头浴暾日。
千年水晶宫，紫雾金铺湿。持此照妖祟，正昼蛟龙立。
鱼虾信琐碎，跳梁但策策。愿言蓄馀彩，勿为鬼神得。
成贤真此地，瑶席尔司成。述作回中古，机云愧后生。
华亭鹤正唳，蓬海雁长征。结谊风尘上，看君万里情。
前劫消磨尽，中原恨未沉。兴亡先有谶，秦贾竟何心。
一一凭天地，劳劳笑古今。千秋厓石角，泛艇一来临。
芳林花未落，古岸雨初消。云性宜深壑，风痕媚晚潮。
篙轻屡点石，帆小乍疑蕉。春意真骀荡，客情入岛谣。
客途逢岁尽，壮序叹时新。风雨愁慈母，烟花厌远人。
一身同过雁，千古怨红尘。珍重明朝景，扶桑已浴春。
饥啄红香细，闲翻碧影斜。衣分公子艳，名傍美人佳。
绮语能欺燕，春心独占花。倩君传丽句，啼入绿窗纱。
秋心游子独，晚照终山分。浅浦悬鱼影，微烟簇雁群。
年光如落叶，长梦寄归云。流水清无语，钟声何处村。
黯黯那能别，尊前不尽欢。日色晓衔阁，岚光晴度峦。
起看江上影，遥挂片帆端。欲发频维棹，偏怜此际难。
幽事欣自抱，幽寻每独行。曙钟凌晓气，人迹动鸡声。
树老三秋色，江深六代情。村烟饶野饭，洗钵浣溪清。
水宿同鸥鹭，平沙晚带船。山城寒漱浦，溪雨暗蒸烟。
渔火深秋树，河流浅暮天。西风乡思切，千里独依然。
振衣辞夙好，一锡向江乡。水逗溪烟急，风鸣木叶凉。
密云垂野白，微雨淡空苍。昏黑山城路，钟声识上方。
秀色郁磷磷，诸峰合遝陈。云流飞壁冷，花补断桥春。
竹意留行客，山灵惬隐人。如云容驻锡，终托百年身。
三竺欣私托，西湖自往还。肆情方水澹，寻石爱云间。
春气调疏柳，晴光抹远山。老来形渐懒，未肯废跻攀。
世事无媒入，青山有分居。视心闲过日，消夏坐依书。
塔影含风动，江光弄幌虚。小亭留客处，秋色感怀余。
烟霞城阙起，胜迹在林椒。春草绕三径，松风话六朝。
冶城深竹树，白鹭带江潮。忆昔谈经处，钟声锁寂寥。
天谴逾重岭，雷阳去杳冥。文蛇喷雾毒，雕虎逆风腥。
金锡更戈白，缁衣缀甲青。慈容时一转，令作怖魔形。
古寺荒烟重，溪流脉脉斜。红花冲暮雨，白露点晴沙。
慧窟犹唐月，禅心似汉花。谁期千载下，依旧属吾家。
邦人不见雪，三十有三年。地拆炎方异，天垂瑞泽偏。
檐前堆不树，海上寂无烟。稚子欢岐路，渔翁泊钓船。
不才还落漠，去国属艰难。雨露新杨柳，烟波旧木兰。
南行已百里，午梦复长安。閒拂床头剑，光凌北斗寒。
雪雨泥应滑，岭高路更难。连朝怀魏阙，此日渡闽关。
草落疑山瘦，松孳信岁寒。故乡回首望，渺渺白云间。
夜雨回青竹，凉风长碧波。疗生道气少，伤肺火邪多。
鸟语勾诗思，萤光醒病魔。深惭劳白发，数问我如何。
潦倒年华易，飘零一束书。虚星斜度斗，金气暗通墟。
王述痴相若，长卿病亦如。自怜逢有道，慰我负床馀。
有客传佳句，乍闻洗耳边。无缘枫树地，共醉菊花天。
乱后空文藻，归来没挟烟。独怜双鬓里，不似旧时玄。
虚槛列云岫，闲阶响石淙。若添千顷竹，又领渭川封。
幽人茶灶烟，每与宿云乱。凭轩望所思，春湖渺无岸。
野客不贪涉，如何亦问津。前村黄叶里，大有耐閒人。
茅屋空山中，时有幽人至。指点乱云生，不谈人间事。
巘崿莲为峰，涟漪柳成浪。此中可卜居，于以遂天放。
客去秋林空，沙际石濑响。好随飞鸟归，一路山烟上。
乔木生昼阴，清泉响寒溜。前村杳霭中，大有雷霆斗。
谷静鸟飞绝，天空云度閒。尔时一回首，眼底无青山。
晚岫带霞明，汀洲变蘋绿。如何万里桥，却在苏台曲。
龙女是前身，鸥波不问津。侍儿能缚帚，何处拂红尘。
别君群从后，每忆半酣时。曲折拈新令，轻狂赠小词。
垂杨红蓼间，浅黛玉颜宜。复已三年别，能无感鬓丝。
水亭春欲暮，衰懒向来同。照眼梨花雪，吹衣杨柳风。
独残红鹔鹔，尚浮碧丛丛。槛外方塘涨，游鱼自镜中。
家居不事事，暂客已思归。稚子能无恋，芳兰每易腓。
累心应未尽，于道或无违。乐此终吾世，人生亦自稀。
香奁妆欲罢，移照梅花前。徘徊两孤影，抵死镜中怜。
七夕画衣裁，一花一色开。当筵翻酒湿，争道渡河来。
方舟临古渡，分路思依依。自是行人众，非关送客稀。
晋山将北向，楚水复西归。同作离群雁，君还一处飞。
孤舟将北渡，转转切归心。衣积他乡泪，琴操故土音。
山长催日暮，江暗结秋阴。回首闽南路，思君一水深。
岁晚湖间阁，秋临共尔曹。路疑银汉上，身近紫宸高。
霜色诸天镜，窗风四海涛。别离谁复此，槛望独挥毫。
白首轻微禄，清时早乞身。挂冠辞汉月，归棹及王春。
世事深杯得，閒情倦鸟亲。无劳买山隐，家在五湖滨。
雨后小园净，豆花寒更开。客中秋序过，灯下雁声来。
懒慢催诗句，疏狂但酒杯。故人期不至，凉月满高台。
三载传书札，相逢恐未真。应门欢旧仆，屈指问交亲。
鸡黍贫能具，莺花晚更新。相看素衣在，天地久风尘。
汝上初经月，康庄兹再行。孤心天外系，白发道边生。
雪草交狐迹，风沙斗马鸣。遥怜清济色，未肯濯尘缨。
仙杖引青藜，清光望不迷。来从绛阙北，憩此浮丘西。
异响聆朱凤，初晴见赤霓。登龙欢未晚，犹得奉扳跻。
宿雨压枝头，薰风晚更柔。香从阆苑拂，彩借卿云浮。
逸语霏玄屑，清情湛碧流。烟霞一片石，千载待冥搜。
凝清新揭扁，轩舍倚云开。爽气西山入，凉飙北牖来。
昼閒泉在沼，琴静月当梅。允矣丘中赏，符兹物外游。
林樾真无暑，追随竟夜留。荷花为麈尾，酒案代游舟。
霞布依城寺，烟萦映水楼。主人多胜韵，才子汉通侯。
好似催耕鸟，逢时一度来。烦心随水息，睡眼得松开。
古屋深黄叶，闲窗照紫苔。今年春色晚，池上未舒梅。
畚土添花径，防湖涨柳渠。黄芦亲睡鸭，碧水伴嬉鱼。
沼墨如临帖，松鳞验著书。重追宗炳迹，新筑卧游居。
龙沙驻跸地，皇祖纪南征。草昧君臣定，壶浆父老迎。
平临章贡水，远视灌婴城。今古雄图在，低徊落照明。
江左贫支遁，南州病许询。书工短长说，梦觉去来因。
康字先生谥，斯文后死身。不知盛览赋，零落属何人。
蓟北三千里，扬帆复此行。水程时序易，身计羽毛轻。
玩世安穷达，移官任圣明。离心并芳草，日夜为君生。
东篱何处酒，此日恰登山。双屐涛烟湿，孤筇柿叶斑。
逐臣天地阔，胜会壑云閒。学道他年事，萧骚澹客颜。
龙飞葛陂渚，鸠刻汉王宫。未若山中竹，天然林下风。
一枝供燕喜，万里自蚕丛。历尽峨嵋雪，深知节操同。
扪腹非经笥，中庭曝旧书。殷生惭半豹，楚使慰双鱼。
季曲存加饭，绸缪问卜居。欲知旋袖地，近得比园庐。
为郎恩不薄，久客梦江濆。长铗愁中把，疏钟雨后闻。
经传秦博士，酒忆晋徵君。自惜繁霜鬓，栖栖牧豕群。
风流建业盛，耆德甲江乡。宾客仍棋墅，烟霞似射堂。
字从杨子问，酒爱次公狂。驺骑何劳促，寒宵玉漏长。
自古销魂地，经过复此亭。布衣交自重，尊酒眼偏青。
柳色春堪惜，骊歌老倦听。因君怀旧侣，落落叹晨星。
荒城一骑出，落日万蜂西。涧水流人影，松阴散马蹄。
县崖青欲滴，芳草绿堪迷。洵美非吾土，翻然忆故溪。
余昔四十时，秩已忝金紫。弃捐垂十年，仅乃复其始。
故璧则犹是，马齿加长矣。顷失曾不忧，今来亦何喜。
未能免俗缘，栖栖聊复尔。终当拂衣去，相从鸱夷子。
奔流千折下，峭壁两崖分。樵径冲江雨，渔舟宿岭云。
布帆林杪见，水碓月中闻。独有披裘客，千秋不可群。
英游真忝窃，胜地绝攀缘。树色藏书阁，花香入讲筵。
岁售中秘帙，月费大官钱。载笔惭恩遇，何能即掞天。
闻说洛阳令，三年政已成。循良今汉吏，风俗古周城。
驿马云山迥，官船雪水清。朝回去紫阙，父老定相迎。
君家古清友，携共阿咸游。远道隔千里，别怀长九秋。
故交如梦觉，往事若云浮。最忆东园老，相思成白头。
喜共江山住，相邀不遣童。栖迟浮世事，寂寞古人风。
步屦幽亭上，吟诗高阁中。浊醪时慰意，岂必学陶公。
日暮黑云生，且依龙口住。小舟裙作帆，笑语过湖去。
临关能送客，投分亦缘君。已负寻春约，宁辞坐夜分。
散衙欣对月，酌酒慰停云。奈尔明朝路，骅骝暂别群。
朗朗琴张子，鸣琴揭岭间。南徐下流水，北固旧高山。
听讼依桐响，怀仙与鹤閒。惟怜一绿绮，掩抑独无颜。
珍第偕金枕，同欢感异株。虞渊衣未浣，汉玺泥应濡。
疏干捎莺羽，繁英碍蝶须。桃蹊别弄色，泫露泣邢姝。
一睹倾城貌，千山敛夕霏。露桃差比艳，汀月借生辉。
蹑蹬云迎袜，凌波水溅衣。馀芳吹不散，常绕渚烟飞。
胜会不可常，良时耻幽独。今日天气佳，相与上林麓。
历涧黄鸟鸣，随风幽兰馥。雨馀曲水流，泉声韵丝竹。
念彼千载人，旷然遗高躅。今兹挥一觞，欣对亦自足。
树影落新池，鱼行动碧树。有鹤掠人来，忽然乘风去。
日出泛南塘，怅然望东郭。天长一鸟飞，金陵树漠漠。
新结小茅亭，彷若在空翠。阒寂为柴门，竟日无人至。
篁叶风萧萧，日夕更森邃。道经时一展，澹泊饶古意。
野人性疏阔，颇与世人异。聊此避尘俗，亦是时共弃。
小年同砚席，惜别自依依。此日献书去，何时负弩归。
亦知予偃蹇，不共尔翻飞。为报吾翁道，于今战胜肥。
经旬寡人事，踪迹小窗前。暝色连残雨，春寒宿野烟。
茗杯眠起味，书卷静中缘。零落梅花瘦，风吹更可怜。
野航时可系，林寺昼犹扃。古木无年岁，清阴满户庭。
客来方礼磬，僧坐但翻经。烟起炊茶灶，声闻汲井瓶。
窗过湖鸟白，檐挂叶虫青。蔬饭欣然饱，徐徐步远坰。
青溪有九曲，曲曲见钟山。山色长如此，水流终不闲。
却于日暮发，好趁月明还。之子门临岸，维舟且扣关。
坐望林峦隔，行分岛屿遥。蹊崩横卧柳，岸阔接平桥。
微雨惊雷散，轻炎入树销。豫游屏侍从，疏豁似渔樵。
堤暖百花齐，湖春万柳低。管弦初沸日，罗绮已空闺。
上巳连寒食，车轮间马蹄。游人争向处，多在断桥西。
湖水碧粼粼，还疑洧与溱。褰裳临翠渚，踏草及芳辰。
合岸花薰暖，双堤柳夹春。今年风景好，直为远游人。
桥外即当垆，楼阴碧树扶。水筵移岸酌，越女唱吴歈。
一径穿孤屿，重光带两湖。匝波舟楫动，处处起鸥凫。
越女善拿舟，吴姬解棹讴。尊低芳树下，人拥古堤头。
香酝寻仙客，灵峰问梵流。花时无远近，分日出城游。
晴光上柳条，结伴戏花朝。歌近舟沿岸，人开马度桥。
雷峰看塔迥，葛岭弄泉遥。日暮争门入，衣香满路飘。
新堤杨柳斜，游冶肯还家。珠弹光流月，春衣色胜花。
幕遮芳草路，骑并美人车。何处菱歌起，仍怜似若耶。
外湖歌折柳，里湖歌采莲。闻声不相及，意绪风中传。
世事无媒入，青山有分居。视心闲过日，消夏坐依书。
塔影含风动，江光弄幌虚。小亭留客处，秋色感怀馀。
火树当筵出，灯屏绕席斜。逶迤一片影，匼匝九枝华。
薄素流明月，层波浸百花。龙膏然作雾，鹤彩散成霞。
晓户莺窥镜，春窗蝶误纱。盈盈空内外，瞰客若为遮。
多君新酿熟，邀我客中闲。剖橘香生手，衔杯暖泛颜。
败藤萦格下，争雀堕篱间。门巷斜邻寺，朝昏易往还。
佳候要佳丽，山斋启暮扉。入园惊荔发，窥琯见灰飞。
梅乱歌中落，春争笑里归。橙香寒靧面，桂气暖熏衣。
粉壁钗横影，雕窗烛散辉。不堪弦管歇，残月尚栖帏。
索居濠水曲，岁月共悠悠。会面忽今日，怜君已白头。
关山来去路，风雨别离愁。溪上船催发，寒潮没远洲。
是尔栖迟处，西山爽气增。孤亭悬树杪，小径入云层。
谷鸟啼窗竹，岩花缀涧藤。冷光摇碧霭，岚彩冒疏灯。
避却红尘子，晴郊共举杯。踏云穿宝阁，立马问金台。
古木无心长，杂花不定开。东南饶胜友，喜与二郎来。
天阔浮烟迥，沙平落照低。春江同在眼，只觉异巴西。
采蘅金陵江，往来石城道。不问江南人，安识江南草。
江上杨柳花，袅袅不肯住。随燕入帘栊，因风复飞去。
芳树不自惜，与藤相萦系。岁久藤枝繁，见藤不见树。
成汤之盘铭，新焉旦复旦。未闻作圣功，毫釐有间断。
薝卜花开日，园林香雾浓。要从花里去，雨后自扶筇。
薝卜含妙香，来自天竺国。笑杀葵与榴，空斯好颜色。
金粟花开日，天香散玉墀。嫦娥解人意，折赠最高枝。
日照栖贤白，空山步正赊。谷禽飞避客，樵子领归家。
野食烹秋菽，荒篱对涧花。偶然逢故旧，小坐说桑麻。
细草迷岩路，平田带寺门。春风游客少，宿鸟见人喧。
山翠当虚坐，花红落小轩。清幽惬所好，况对道林言。
采药至山寺，仲冬野日清。寒光侵草色，阳气入钟声。
雉子飞余雪，渔人出晚晴。占年望云物，未得免浮生。
元凯真成癖，收书日又多。静须频检阅，忙不废吟哦。
得意欲谁语，感怀聊自歌。忘形到尔汝，胶漆岂能过。
磴道堪时憩，岩萝记昔攀。烟波浮海岛，丹碧染湖山。
石洞归云湿，松枝梦鹤閒。游人入仙境，愁望市尘还。
江阁听鸣雨，乡心一夕催。所嗟谈未半，相忆首频回。
郑重侯门俊，琳琅上客才。马卿游已倦，何计伴邹枚。
淑气欲迎年，朔风将送腊。征衫费增减，渐觉寒暄杂。
同住长乾陌，经年来往稀。采莲相借问，并着画船归。
归去好相邀，君家近或遥。横塘斜宛转，绿水浸红桥。
细雨夜来收，高斋爽气浮。朝凉疑过夏，远客易惊秋。
清韵因风远，泠泠万木秋。莫矜玄鬓影，叫白几人头。
禁火空斋静，檐声更送寒。花神愁不语，玉箸洗妆残。
可怜一漂母，犹解哀王孙。报语世间人，岂可轻受恩。
相失知何地，风吹满面尘。自骑冀北马，不见淮南春。
脱家百口累，从死一官贫。积雪高新冢，啼乌感夕邻。
鸿泥留迹处，鸡絮涉江人。泉壤无朝日，厌厌得醉民。
曾闻东园公，住此不复出。年年开白花，犹是汉时样。
此公得道处，山骨何其清。草木日与习，毛羽自然生。
前山绿片片，飞出云中花。欲问仙人居，仙人久移家。
曲曲三溪路，行行不可穷。田方足秧水，帆亦趁苕风。
病得归来后，闲生坐卧中。松阴空丈室，结夏与谁同。
秋晦舟中夜，相看独有灯。随缘聊寄宿，宁道不如僧。
溪对桥双影，云低水一层。疏疏风柳外，虫响乱渔淜。
豁然十数里，一帆生雨西。絺花如欲语，日暮不堪携。
渔户偏新郭，僧田带越溪。依依为别处，桥畔柳阴低。
风急雨声乱，飒来愁满天。不知飘泊处，可有故乡船。
归路关前梦，残更榜上年。半生兄弟念，多负看山眠。
沧洲趣不常，青云竟谁料。绿酒不尽欢，黄花向人笑。
逸兴凌烟霞，忘机狎鸥鸟。此意谁与论，秋声动林表。
澄江晚悠悠，离思杳难极。西风鸿雁飞，我忆鸣秋客。
远树带馀晖，前川起寒色。即此待归舟，沙头扫苔石。
袅袅拂虬髯，离离悬马乳。曾倾银瓮香，一博凉州史。
幽轩多雅趣，境静绝浮埃。树色开帘入，山光引幔来。
人閒啼鸟近，风度落花回。消尽尘中想，弥深物外怀。
况我悲寥落，怜君又北迁。春归万里外，人去五云边。
塞柳迎征旆，江花照别筵。离情杂秋思，分袂各悽然。
楼台三岛外，钟磬五云端。入谷仙源迥，攀萝鸟道难。
泉声丹灶冷，花影玉笙寒。坐觉天风起，神游极渺漫。
怜君得佳趣，芳树掩衡门。对酒花成坞，题诗竹满轩。
湖光孤棹晚，山影半帘昏。后夜藤萝月，相思入梦魂。
盛年驰远志，将老思閒静。天运有消息，人事递丰省。
自从大道丧，阶磩生榛梗。欣荣亦偶然，沦伏岂非幸。
诗班未可笑，过涉且灭顶。惟虑西潭月，照此胸中耿。
道存无穷达，志适忘远近。子桑七日病，岂忆惠施问。
由也号升堂，乃作穷途愠。君家三赋翁，天球振空韵。
才高徒后名，事往嗟颓运。何以发清谣，东邻有芳酝。
一别那能久，因之过子庐。榔阴光入户，花静影和裾。
兴剧呼卢远，情深漏刻迟。为言宾主意，长啸莫愁予。
入宫未尽妒，君怎禁蛾眉。玉米田荒否，巫招魂返么。
文章诗变骚，祠宇薛依萝。弟子些仍昨，尹兰今若何。
有约何曾至，无期却自来。暖怜沙上日，清爱竹边梅。
山鸟当琴几，溪云对茗杯。桓公遗庙近，乘兴一追陪。
新秋时雨霁，夕景月华续。凉轩念吾契，一别几寒燠。
风露摇琴丝，清凄不成曲。永怀池阁夜，文酒欢未足。
山川动为阻，飞翰徒盈束。何当觏之子，锦陌秋衣绿。
一径松杉密，千峰雨雪寒。有时云气入，逾觉草堂宽。
半菽山中味，香台鸟下餐。高人来蜡屐，殊愧客盘单。
久住芙蓉侧，前山竟少游。涧花朝亦采，松子晚方收。
草屦因人出，禽声为客幽。堪嗟严子濑，徒有黑羊裘。
卜筑楚门下，一巢聊自栖。夜同蝉沐露，春与燕分泥。
秦苑楼台没，吴宫日月低。浮生已残梦，何事落磻溪。
海国春初转，还开腊社筵。世情回旧历，衰病入新年。
往事鸡声尽，闲愁柳色偏。从兹复朝暮，苏晋浪逃禅。
金涧绕青林，瑶空出翠岑。烟霞供永啸，松竹入长吟。
春度莺犹在，杯香客每深。随时共幽赏，吾未倦登临。
怀玉山前路，相惊梦里逢。三年京国别，此日阮途穷。
挟策怀君阙，交情想父风。青云看奋鹗，白发愧非熊。
日月双龙剑，乾坤一鸟笼。临岐烟柳外，回首莫江东。
仙人去何许，空此青山名。我来蹑高云，凛凛神骨清。
虹亭照空谷，丹井莓苔生。如何千载下，无人申此盟。
萧瑟频年意，逢秋倍不堪。无媒通魏阙，有梦到江南。
日报攒眉剌，时修媚客函。消磨少壮去，短发已毵毵。
为怜山色好，向晚更提壶。选胜还初地，登高属旧都。
秋迟留菊蕊，家远忆茱萸。共借空门宿，藤萝月影孤。
罢饭辞仙洞，下山日未中。浓烟晴渐减，远树望成空。
认瀑涧多似，扪萝径忽通。但随樵采往，何用畏途穷。
未尽登高兴，重来结伴游。江山仍旧识，寒意改深秋。
席地妨樵径，扳花作酒筹。醉忘归路远，还为夕阳留。
家家爱春嬉，侬却被春懊。夫君未归来，风光总不好。
古石碧槎枒，仙坛隐士家。洞春云是叶，岁暮雪为花。
翠柳拂金堤，丝丝绾雾低。挂来乡望远，垂处客心迷。
弱柳镜台前，青青太可怜。絮飘梁苑雪，丝挂楚江烟。
玉照非缘月，兰流不待风。延伫春阶畔，芳心知尔同。
开缄发团扇，射得所欢意。动摇芳花前，遥传若兰气。
贻欢却暄暑，颢欢常展转。一怀香题泽，二忆新妆掩。
窈缭千万丝，织成一尺素。染作芳兰色，迢迢寄情故。
一片行云女，红妆太可怜。不如闺里月，犹得向人圆。
骈羽燕流闺，同心花满溪。借问青琴上，何时双凤栖。
有客自于越，故乡烟水深。披图访海岳，载酒造园林。
鸾啸发清籁，虬髯听朗吟。极知嵇叔夜，颇惬吕安心。
野雪清如许，高人不见留。谁家金帐酒，能及剡溪舟。
群木瑶华积，千山素影流。幽怀狂不定，孤啸一登楼。
风急雪纷纷，楼高野望分。霏霏过树远，片片洒窗闻。
林冻玄?哭，云迷白鹤群。正思陶隐士，漉酒共清醺。
一室虽云小，中藏天下春。眼前皆物共，榻外亦吾邻。
丽日风生煖，温泉脉自淳。笑渠失弓者，得计楚邦人。
官河坚欲冻，君此问征鞍。闽浙家相近，师生义自宽。
讵须愁座冷，赢得是身安。桃李阴阴日，春风回讲坛。
翌翌郊坛肃，煌煌宝炬然。九重亲大祀，一德格皇天。
礼乐周官盛，威仪法驾圆。小臣真庆忭，舞蹈际年年。
一尉岑溪去，都城二月初。轻帆渡扬子，便道谒先庐。
岭峤疮痍甚，公私困竭馀。知君挟奇术，赞画定勤渠。
佳节重三候，羁栖尚客边。春光俄又老，物色倍堪怜。
曲水传周兴，兰亭想晋贤。留都今日会，分席怅无缘。
不识云外趣，郊扉谁可俱。钟山屏突兀，玄武带萦纡。
榻许高贤借，门回俗子趋。晚衙人吏散，万卷付铅朱。
岑居对寒食，遣怀出郊墅。累累陌上坟，宿草添新土。
却望故山松，寥寥邈何许。念彼松下人，心悲泪如雨。
群峰若龙驰，一峰出云表。壮观天地间，孤高海门小。
停舟恣登临，腾身过飞鸟。却望大孤山，濛濛在冥杳。
离亭夕景迟，游子去何之。白发孤舟别，沧溟万里期。
乡心春鸟唤，旅泊夜星随。无限分携意，殷勤唱竹枝。
潞水日滔滔，豆花复离离。新凉动长河，楼船正南驰。
相望日已远，何以慰相思。愿多东来风，吹雁过京师。
楼头夜初永，起坐薄罗帏。团圆向人月，鉴我怀中私。
与子三岁间，一岁一聚首。人生少百岁，能共几尊酒。
子年三十馀，我已二十九。后时聚散期，日月能俟否。
同心多仳离，良会不可久。奈此参与商，任运付何有。
房栊深几许，濛淡梨花月。有酒且共持，莫待飘成雪。
华表归何日，乘轩事已非。终朝独含垢，所幸脱虞机。
失侣频看影，长鸣似诉饥。空馀出尘意，皎皎向寒晖。
忧时三宿戒，遍索百神通。热畏倾葵日，晴收宿麦风。
暴尪知己舛，罢市望尤隆。昭假无赢力，终须达上穹。
节候催和气，郊园自密云。树迷千嶂合，水涨百川分。
新起鱼龙队，闲看鸥鸟群。乾坤何以报，涓滴感明君。
淑德圭璋莹，芳声蘋藻贤。家和忘愠怨，节劲苦颠连。
揄狄三封命，梁炊六十年。东光蒿里惨，舂相亦悽然。
太宰铨衡正，留都参赞尊。不求同世俗，宁退乐田园。
身到东山稳，名依北斗存。龙湾流水急，清烈应高门。
自君之出矣，无复理容华。思君如车毂，辗转到天涯。
自君之出矣，群芳谁共撷。思君如辘轳，宛转长不绝。
翠筱生湘浦，谁移近白云。窥帘月影碎，当户鸟鸣闻。
简授梁王苑，竿投渭水濆。箨冠聊自适，倚杖对南熏。
宛马久不至，骅骝应见稀。乍疑烟燧起，忽逐电光飞。
鸣为胡笳动，骄缘塞草肥。胭脂山下过，血汗点征衣。
乍见龙衔照，宜将月并看。树底宵疑昼，风前泪不乾。
检书烧渐短，刻韵和应难。流萤暗中度，秪觉画屏寒。
养疾深扉掩，还应谢俗交。鸟多风和语，葵晚雨缄苞。
印向闲厅锁，钟闻近寺敲。相思愁莫遏，高树古城坳。
秋江净如练，倒影渡秋阴。自得胜情具，不知山浅深。
瀑声冷明月，蛩韵助微吟。醉拂石床卧，清光一夜侵。
分袂愁何恨，开函喜不禁。三年羁旅思，千里故人心。
日落梁溪暮，花残鲁地阴。天台如有赋，双鲤莫浮沉。
昃月下前丘，清光不尽收。洞云三叠晓，野水一湾秋。
烟翠流长笛，空香堕小楼。回瞻飞鸟处，信宿在峰头。
閒云不作雨，横入峡山去。峡口弄舟人，家在云归处。
桥夜寂行舟，天影淡空水。独有无事僧，往来明月里。
木叶鼓霜风，寒声秋几倍。故人忽南归，握手情何蔼。
珍重拜殊恩，桑梓增光彩。南度分水关，乡音老无改。
八面壶公山，青青久相待。月明远驰思，离愁浩于海。
门地人争羡，才华世罕俦。麟经恢旧业，虎榜挂时流。
笔阵惊风雨，文光射斗牛。仪曹声价重，魏国宠恩优。
礼乐雍容典，英贤次第收。匡时长策建，为国寸心忧。
伯仲登台阁，晨昏侍冕旒。正期同弼亮，何事独归休。
香丘久不到，每梦碧云层。尘海讵应杳，烟霞更一登。
采还台岭药，摹入剡溪藤。颓落前朝寺，相看慰发僧。
到来日已暮，归去恋柴门。空自山当舍，其如酒满尊。
心知柳叶长，愁见桃花繁。立马一回首，令人思故园。
客来常一上，对此西山平。向夕檐楹立，凭空閤道行。
杨花飞暮野，雨色动春城。却恋同携手，都忘羁旅情。
垂泣一相送，临途无限情。功名何物是，流落此心惊。
梦里窥乡树，愁边滞帝城。终朝谁复语，犹去恋尘缨。
终日祇缘此，微官奈若何。世情堪叹息，身计任蹉跎。
客鬓凉风早，乡心夜雨多。故交谁复在，无厌数来过。
怜君方迁戍，况我婴愁疾。一别若流云，相从竟何日。
生平托交游，弱冠弄篇帙。书愿藏名山，功期铭石室。
安知事不就，跌宕情如一。已矣复谁陈，今亦反蓬荜。
燕郊秋已甚，木叶乱纷纷。失路还为客，他乡独送君。
罢归时共惜，弃置古常闻。莫作空山卧，令人望白云。
别梦萦千里，愁心隔五湖。乱山风雨里，相忆一灯孤。
倦行偏旅思，蔬味喜初闻。野道堆黄叶，人家住白云。
鸟啼斜照薄，风急暮帆分。归策犹暄暖，徒知厌世氛。
胡女倚芳年，青春最可怜。纤腰初学柳，媚脸乍窥莲。
留客贻龙镜，当垆拂凤弦。堪持对明月，三五正婵娟。
秋色江城暮，登楼快事饶。琼台淩夜气，石磴上寒潮。
过雨舔高爽，遥香忽暗飘。无端海槎客，得集斗牛标。
去年从朋好，同舟遣子随。达观疑有慕，禄养似非期。
事简贫常足，情深惠屡推。亲心知所畏，垂老不忘思。
昂藏自钜夫，落魄胡为乎。策献思酬主，髯掀欲破胡。
有人传剑术，无语不阴符。读易西湖去，凭君问长苏。
自君之出矣，丝桐无复理。思君如辘轳，展转不能已。
返照落平原，孤舟系疏柳。隔河唤渡人，独立秋风久。
家国知何在，风沙满目愁。惟馀天上月，还似汉宫秋。
偶逢故乡人，寄书故乡去。妾家在横塘，门前两株树。
青门回巷月，白杨飞岸云。萧瑟入清夜，衣冠疑故人。
空悬丝五两，怅望剑孤津。宰木看看拱，秋涛隐泪痕。
林园无外事，一榻类安禅。翰墨尘悰少，衣冠古制全。
市朝容大隐，山泽俨儒仙。更欲逃名去，知成内外篇。
窈窕边城思，随风下陇头。数声山石裂，一曲暮云流。
候雁霜前苦，江枫露下愁。庾公多逸兴，今夜在南楼。
未暇浮沧海，清思一室中。餐霞归绛府，食柏变青童。
采药幽禽导，栖心静者同。方知灵骨异，飘举欲乘风。
为掩群芳色，开花独后时。青扶承露蕊，红妥出阑枝。
绰约东邻子，风流郑国诗。合欢还有恨，名字是将离。
林壑晚逾胜，风尘远暂忘。物情嫌肮脏，吾意在耕桑。
败叶虫行篆，浓花密占房。浮生堪浊酒，穷远任苍苍。
幔亭一片雪，迢递削孤峰。云壑有千态，丹梯知几重。
瑶华君辍赠，金简我遭逢。好驻壶中景，他年炼玉容。
招游幽兴足，折屐旧康衢。有意窥丹鼎，留心上玉虚。
老君何葱郁，黑洞亦崎岖。更欲登云路，因怀万里驹。
目断江东路，怀人独倚楼。蝉鸣黄叶晚，雁度碧云秋。
诗酒添新况，园池感旧游。何时复相见，谈笑更绸缪。
万木皆萧索，何缘有此风。飘香同桂子，敛色陋芙蓉。
露冷春容在，霜清晓睡浓。悲秋嘲可解，莫妒宋词工。
前有一樽酒，当筵艳绮罗。谁能寿千岁，不饮复如何。
何物元龙少，囊携绝妙词。百篇难汝弟，一字愧吾师。
剑击要离冢，壶倾泰伯祠。钱塘万家雪，只棹慰相思。
骤发扁舟兴，佯狂到海涯。诗成筒寄草，梦断笔生花。
把赠罗浮雪，回看茂苑霞。鲈乡亭下馆，归路欲栖鸦。
长夜何时旦，漏声不自由。寒风吹欲尽，尚作五更愁。
他时谁捧土，蕞尔便名山。陈迹浮烟没，先生一笑看。
雨馀蛙吹满，秋霁鹤忘还。却有当湖月，频过水石间。
归袂飘飘举，轻帆冉冉来。幽花封岸觜，白日照沙堆。
旷志酬千古，虚怀贮一杯。平生双短鬓，何处洗尘埃。
赛神馀十酌，舟子谩招邀。深夜人犹语，孤灯雪自飘。
西梁山欲拔，阴沴气仍骄。伏枕惟深汊，阴晴阅改朝。
村酒还堪醉，官舟发未忙。霜催乌桕赤，山引白云长。
怅望东湖水，应登孺子堂。如何东汉士，此老善埋光。
风叶鸣乌桕，秋云起野烟。蹉跎别君意，迢递上江船。
何处无薇蕨，斑衣且岁年。斜阳忽相失，凝睇入螺川。
掩耳无多事，支颐就小床。梦恬香篆细，酒醒布衾凉。
白月天留照，浮云世易忘。仓皇那浪起，颠倒着衣裳。
藜杖何曾吝，浮云只自阴。春花方蓓蕾，天地与歌吟。
自尔穷幽兴，何须问赏音。钟期双耳孔，千古杳难寻。
谏书佛骨表，滇海即潮州。正气三千丈，斯文第一流。
故交无客送，公道有人留。慨想逢迎辈，闻风死亦羞。
漫漫南去路，随处纪山川。齐鲁云连树，秦淮水接天。
乌栖吴苑月，人牧楚陵烟。莫道交州远，姚安已近边。
道经新店驿，梦落楚山中。王化虽无外，乡音较不同。
石屏清入画，水镜净涵空。回首南天远，三呼祝圣躬。
草屋压云低，催诗雨满畦。傍墙缘土狗，隔水叫田鸡。
山逼岚光重，门幽草色齐。东风吹不起，香浸落花泥。
小园通曲径，野趣浩无涯。藜杖分开草，芒鞋印破沙。
一声送春鸟，千片舞风花。坐久诗喉渴，呼童旋煮茶。
心閒尘虑少，耳静市声稀。连日雨初霁，满天云正飞。
树低行碍笠，苔厚坐沾衣。徙倚无穷思，斜阳倦鸟归。
晓起思依依，问春春欲归。酒嫌杯底浅，花恨树头稀。
见客犬忽吠，避人莺乱飞。醉呼童子去，掩上小柴扉。
荒城遗迹在，眺望欲沾巾。旧冢连新冢，今人杂古人。
断碑多作础，枯木尽为薪。回首东风路，年年草自春。
晓窗初睡起，扶杖竹篱东。鸟迹真如篆，虫形曲似弓。
草痕输嫩绿，花办堕残红。一幅天然画，吟翁指点中。
夜归人已卧，山月犹在户。惊鹊翻暗丛，哀鸿响遐渚。
风虚籁静壑，霜肃气澄宇。顾影忽兴怀，孤身在羁旅。
雨歇宵影澄，天清月华素。空山秋欲来，凉意先在户。
萧萧林樾风，泫泫幽篁露。草虫亦何知，含凄感迟莫。
深思无与言，美人隔江浦。迢迢银汉章，无声自西去。
独坐还长眺，高歌祇自听。雨中苗尽绿，烟外树重青。
病久怜形瘦，愁多畏酒醒。芙蓉将烂熳，采采忆江行。
风雪年将尽，山林客未还。消磨尘世事，留得病身闲。
婺岭隐天末，遥思正属君。慰情来远札，动目有新文。
逸骥莫并驾，离鸿常念群。山空岁华晚，旧话几时闻。
秋气感木叶，故林飘坠时。不成栖蔓草，还复缀蛛丝。
屡舞凉风得，高悬落照宜。多情似留恋，可奈已辞枝。
爱此陶潜柳，春来种满庄。雨条牵翡翠，风线弄鹅黄。
黛色侵书幌，清阴覆草堂。闲中幽兴发，相对引壶觞。
南有乌衣巷，生祥旧不休。文王初御极，太姒已归周。
明发诗篇在，关雎德泽流。孰知从此去，长夜竟悠悠。
二十三年内，恭勤奉至尊。心犹忧治世，恩不厚私门。
中馈思民瘼，端居念化原。黄童兼白叟，歌颂至今存。
四海雍熙极，重闱孝养深。宫中无遂事，天下有徽音。
寿祝千千岁，恩沾万万寻。那知遗诏下，哀动圣皇心。
金装娇玉骢，结束事和戎。独去白龙道，遥将黄鹄同。
紫台留汉月，青冢落边风。万里琵琶曲，流悲入汉宫。
结束事行役，风霜易白头。望乡同海雁，浪迹似沙鸥。
岐路频搔首，江山一倚楼。欲裁王粲赋，幸托李膺舟。
北上初辞粤，西归已梦周。本非游说客，空愧黑貂裘。
闭户图仙灵，出门贩五岳。五岳不得售，仙灵何能乐。
芙蓉羽衣瘦，冰鳞玉肤剥。星明不见月，无晦岂有朔。
螣蛇矫其尾，奔龙皆丧角。有凤鸣荆山，吾将采良璞。
下土正麟斗，若木风荡荡。一夕坠濛谷，六龙不得上。
夸父亦何愚，邓林以为杖。崦嵫只一山，神州亦无两。
百灵皆高眠，而我独偃仰。早不畜雄鸡，何时见天朗。
坎井在东道，棘林出西陌。后园树以梅，前檐复栽蘖。
坎下不可饮，棘中非安宅。苦雨零我衣，酸风交相射。
灌兰无余臭，种芝少光泽。沈忧方及晨，长叹坐至夕。
燕赵非我乡，衡霍久见隔。升高望四野，但有狐狸迹。
莝彼豢龙刍，秣马将安适。盛年亦须臾，前路转见逼。
还顾望灵台，芜草已盈尺。灵台尚不存，憔悴敢自惜。
辞山始兼旬，见山心辄喜。披图忽悄然，旧游宛相似。
微茫敬亭云，迢递赏溪水。猿啼树苍苍，沤泛波靡靡。
岩阿桂丛生，茅屋无人理。何为滞江城，眯眼黄尘起。
石不漱石窦，铿旂下如乳。板屋有居人，终年听风雨。
连日深山雪，春寒扑岩坞。石室不关门，风枝滴残雨。
春水流何远，春云暖故饶。柳边双燕子，时触最长条。
涓涓石濑鸣，两两江鸳语。回溪无人来，桃花照春渚。
春风初上第，便作昼游归。别路嗟司马，青云识陆机。
滩声归海尽，雁影渡江稀。南入梅关路，便应开彩衣。
自君龆龀日，书剑远相从。故国十千里，关山一万重。
蹉跎嗟往事，牢落笑前踪。又抱还家梦，云霄几日逢。
佳辰亦难再，欢笑岂有常。况兹良友集，一别悲路长。
缅怀落帽翁，千古咏辉光。南山日影薄，登临兴徬徨。
呼童出城市，沽酒累十觞。共携苍玉杖，采菊乌石傍。
兰渚淹仙棹，莲宫接梵筵。江山曾用武，人世合逃禅。
缘是三生得，游应两度还。咏归无待月，虚寂扈弥天。
几年淹薄宦，怜汝在长沙。赋鵩日斜里，哀湘天一涯。
掀髯看意气，梦笔想才华。纵化辽东鹤，归来岁月赊。
幽人居棹汀，汀户相还往。醉后棹歌回，月照青蘋上。
文章虽小技，道自六经先。苍颉字多秘，会稽功不传。
词华何足慕，著述亦如笺。所恃前人意，迢迢似客迁。
最爱南昌尉，蹉跎白发萧。滕王空有赋，逐客自无聊。
笑我悬弧日，烦君载酒招。水操亭意好，携去向山樵。
营营皆口腹，夜半笑燔肴。鱼忆东南水，蔬翻大小巢。
青山留旧伴，白发订新交。了不殊人意，南华亦梦泡。
蜀道难尝赋，夜郎驿更豪。何年辞汉水，昨夕向江皋。
酒肆文君老，啼痕望帝劳。应知惟石笋，自欲插天高。
便是无心者，劳劳自欲歌。阿戎能对客，小陆复如何。
梦带并州去，帆催百绪过。时贤若辈在，不敢贡催科。
清空馀两耳，惊定听宣麻。禹贡山川美，豳风岁月嘉。
豫章高百尺，绵水下三巴。青琐黄扉近，何辞道路赊。
愁眼双双在，孤舟系夕阳。随缘皆有借，何处是他乡。
坠地儿初哭，传觞我正忙。离骚不复作，无以补诗亡。
美人南海去，矫首望长庚。采石犹天上，青莲作地行。
谁留双剑影，依旧一江清。忆昨艰难际，深惭伏四明。
南天秋雁少，极目总青青。树自收云影，山皆撰兽形。
晨风吹帽湿，午睡一杯醒。欲笑东方朔，金门又客星。
我来何太晚，午月避炎蒸。鹏息垂天在，蝉音聒耳能。
繁缨愁给谏，捷足笑中丞。如此风波际，招魂不可听。
细叶枝枝翠，娇英朵朵红。爱看房有实，不信色为空。
迎夏葵争发，倾阳意略同。因之思汉武，花满近郊浓。
弱植亭亭立，新枝渐渐开。自能承雨露，元不愧尘埃。
蕊艳抽红锦，阴长落翠苔。新诗题满叶，秋意莫先来。
窗外有奇树，木瓜枝相交。幸自少酸味，何由动老饕。
香气颇幽馥，鸟声恒寂寥。莫为相好赠，却恐报琼瑶。
北山多古柏，此地少为奇。并长庭阶下，双承雨露滋。
贞心惟我共，苦意只天知。清影尤宜夏，时来一玩之。
兰若何翛然，焚香拥孤衲。兀坐万缘空，绳床下黄叶。
携手话新别，殷勤酒一觥。云横亲舍远，风送客帆轻。
锦轴题诗富，斑衣照眼明。升堂拜家庆，应足慰深情。
讵谓灯阑夕，烟花集绮筵。千门仍火树，九陌尚钧弦。
节去邀欢住，春明结社连。分题怜此会，刻烛为谁燃。
遁迹风尘外，萧然一古琴。鹍弦调雅咏，鸠杖为芳寻。
兴逐潺湲淼，情陶蔽芾阴。尊开倾柏叶，抱膝独长吟。
清和饶永日，骚雅重江乡。河朔衔杯剧，高阳引兴长。
屐缘芳径湿，裳带茭荷香。坐石疏松荫，时闻奏鼓簧。
萧瑟菊花天，高人足晏眠。长生惟药裹，时世傲桑田。
三径逃名卧，一经课子传。封章驰汉室，丹凤五云翩。
园林可自适，避俗结幽盟。帘捲青山暮，歌翻白苧清。
杖藜看雪积，把酒听鸿鸣。服炼凌霜秀，梅花点鬓生。
携尊娱永夜，促席傍花移。香送金飙转，英含月露垂。
竹林推并美，玉树总堪奇。际此凌霜候，同著傲雪姿。
春风摇淡荡，水国片帆轻。怪石侵江出，奇峰截岸横。
浦云移远树，江月照行旌。寥泊榕阴晚，清狂咏濯缨。
出郭愁真破，探春意独偏。乾坤风物外，消息杏花前。
野竹连荒径，娇莺掠舞筵。郊空呈万汇，幽兴亦悠然。
诃华推二妙，赢得过谈玄。世路谁风雅，才名属后先。
晴云飞素练，翠筱动朱弦。迟尔新铏发，昂藏向斗边。
箫鼓慎春夜，香车并辔联。更乘村上月，还过洞中天。
雅度推公辅，清标属惠连。倘逢双璧至，幽兴亦悠然。
野老长生诀，翛然异羽流。鼎亨白石烂，庭撼碧湖秋。
列曜双推毂，千春一转眸。灵雏自轩揭，飞去集蓬丘。
百川随地涌，一色接天清。壑冷鱼龙蛰，波浮日月明。
南连湘浦远，东注海门平。望望美人隔，扁舟无限情。
伏枕山斋上，图书晢夕披。百年无暇日，一病是閒时。
梦里虚逢旦，窗前可傲羲。小童供茗罢，熟诵杜陵诗。
青春曲水湄，芹吐小芽滋。在野未堪摘，献君知几时。
暖风来燕子，寒食伴棠梨。一夜休教老，留尖煮鲙丝。
深渚芹生密，浅渚芹生稀。采稀不濡足，采密畏沾衣。
凌晨携筐去，及午行歌归。道逢李将军，驰兽春乘肥。
自爱看秋水，鸥閒我更閒。蓼花洲渚里，随意弄潺湲。
一从关塞隔，长悬双泪痕。未晓戎王礼，堪怀汉主恩。
风沙无白昼，雨雪又黄昏。何似随阳雁，年年度玉门。
云里度遥岑，临虚谷转深。石迷多伏虎，树隐独闻禽。
乍识为霖意，谁明出岫心。鸿濛如解语，吾欲寄瑶音。
病身无复健，忍听雁离群。彭蠡秋风后，淮南木叶纷。
鼓鼙新战士，齐鲁旧监军。年壮堪酬主，铙歌幸一闻。
一冬才见瑞，三白讵须频。未嫌迟送腊，唯怜预占春。
积砌犹残冻，妆苑已芳辰。留更明朝落，梅开欲斗新。
青山隔苑桥，改邑去非遥。官食新添俸，民传旧布条。
稻花迎午放，荷叶待秋凋。寂寞长洲路，空闻五瑀谣。
木落悲南国，城高见北辰。飘零犹有客，经济岂无人。
鸟过风生翼，龙归雨在鳞。相期俱努力，天地正烽尘。
乱世难为客，流年易作翁。百忧寻岁暮，孤梦怯山空。
门掩云峰里，灯明雪竹中。无因乘夜访，相慰一尊同。
罗帕覆春风，连鞍赐有功。蹄高骑得称，身出万军中。
今夕他乡月，遥看正上弦。金波殷地涌，玉镜待时圆。
水宿频推枕，长歌独扣舷。微微风露下，秋意已泠然。
晴江净不流，白石竹林幽。缆短随阴系，鸥轻逐水浮。
逢迎值林叟，鸡黍晚欢留。相送柴门外，娟娟山月秋。
暝色自凄凄，微茫失路溪。人依孤戍宿，天入万山低。
浪静时闻柝，夜长频忆鸡。所思劳寤寐，遥隔碧云西。
古寺临郊外，残碑倚道周。赤松人已化，青冢世仍留。
观迹俱成幻，铭功本弃侯。还疑灞陵上，魂去奉冠游。
东墅春云敛，西岩霁景赊。因风疑拂柳，着雨似催花。
潭皎衔微月，江酣带落霞。陶芳非仗酒，何以度年华。
百年慈景秘，万里讣音传。远道风霜改，轻旗涕泪悬。
婺星从夜陨，萱草罢春妍。无复閒居赋，空过题柱边。
弄影俱宜水，飘香不辨风。霓裳承舞处，长在月明中。
台云书乍歇，泽雪祷还来。萧苪薰犹焰，琼瑶花已开。
礼同郊外卜，歌待郢中催。穑事先春望，嵩呼振地回。
滏流春滚滚，与子暮乘槎。解缆生风雨，停杯感岁华。
河阳聊种树，上苑忆看花。他日相思泪，题书寄省鸦。
昔栖仙令地，今访故人来。忽见弹琴处，真同制锦才。
县花怜自把，尊酒好谁开。他日莱公竹，相思到魏台。
泽国偏宜雨，山斋复喜晴。云依飞盖散，日吐半规明。
萝径何嫌密，花溪稍觉平。还知沧海上，今夜月初生。
春夜抱琴弄，知君调独高。但从心曲转，不厌指中劳。
慷慨扬朱旆，低回看宝刀。若非驰道路，何以念同袍。
持节过魏郡，三年气色多。清光如满月，耿耿照漳河。
马瘦征人剧，门閒隐者过。将归报明主，行矣莫蹉跎。
行李河桥发，清宵一剑悬。铃声传大道，盖影入长川。
名重曾誇凤，官清不异仙。谁能持节钺，匹马去朝天。
符篆青春发，公庭白日开。自能轻巧宦，何恨乏良媒。
行李书三箧，壶餐水一杯。徒闻薄杨震，无复夜金来。
千里流恩泽，应同漳水回。那逢持钺使，偏是牧人才。
令发阳春布，冤清澍雨来。悬知捧明月，从此照燕台。
扬旆邯郸道，蹁跹多柳条。何因不攀折，欲赠意先摇。
义胜銮声远，神清马鬣骄。空情托流水，相送出河桥。
使节遥临楚，湘云上马鞍。客行千里路，民爱一分宽。
?处平看水，閒时静咏兰。惟应冰雪调，持此称冬官。
矫矫封侯客，能为笔砚羁。清狂非幼志，浩啸激幽思。
下里听群和，高山叹独知。久惭韩邓笑，咄咄自惊疑。
家世绾银黄，鸣镳出建章。官随勋并转，名以节先扬。
宝剑人争识，遗弓子独藏。谁能书太史，彤管有辉光。
傍井双桐树，苕苕拂故宫。清凉生夜月，飒沓起秋风。
作瑟材徒具，栖鸾事已空。蔡郎无近信，惆怅碧云中。
筑阁悬崖际，茶田静隔椽。羡君当此日，随分结林泉。
种树叶还落，逢秋月屡圆。唯应与朋侣，清夜听流眠。
适我野行倦，逢君场圃中。遥开向井舍，独映临江枫。
坐久忽报穫，閒田樵渚东。星宵闭深巷，淅沥松篁风。
新堂筑几年，奇石复巍然。座客乐时满，架书经乱全。
城阴篱落下，山色屋隅边。相对已如梦，况忆十年前。
山衔古寺秋，石路晚幽幽。谷掩云移树，钟残月在楼。
烟萝和露滴，风叶乱泉流。禅暇閒来往，东西溪上头。
疏柳带馀晖，前山淡映扉。砌鸣蛩告入，檐语燕辞归。
篱折夕餐尽，池乾元服稀。所思日云迈，征雁杳南飞。
清秋云物趣，暮适閒园心。独见池边树，同栖烟外禽。
露光微上叶，霜气暗疏林。远念羁游子，离居直至今。
欲休路不尽，暝色掩前川。已怯风波渡，愁当阴雨天。
操舟怜共济，投馆恋同眠。不寐听林木，空堂欲悄然。
梦杳海天外，心悲落叶前。多尤贻晚悔，长病托秋眠。
沉日照书阁，归潮起钓船。何须惊客鬓，潘岳二毛年。
离心何处慰，书报过泷舟。旷海愁曾渡，春山忆昨游。
潮鸡喧定夜，滨蛤映居楼。念此一相别，看青芳杜洲。
为感蘼芜曲，无心赋锦鞋。怜香留故枕，祝梦掩空斋。
酒畔红酥手，缨边翠羽钗。暂堪同一醉，幽恨几时排。
秋香五株桂，谢氏还几株。要识乾坤中，鲁国今一儒。
门径通原野，禾苗日长成。共欢新雨过，一望绿畴平。
鼓吹田间部，笙簧谷口声。明农知不负，秋社足浮觥。
漠漠川原路，村村杜曲边。真看陆似海，不断水平田。
杼轴西人赋，笙歌蜀国弦。当垆有少妇，惯数卖浆钱。
白水蘸柴扉，天空一雁飞。葑田潮外没，莎草雨中肥。
壮志销长铗，江星炯少微。棘津人已老，莫负此渔矶。
江雨篱门暗，扁舟二妙过。通家堪孔李，和者到羊何。
茅屋秋声早，松醪夜语多。客居同甫里，犹得慰蹉跎。
白社能频访，乌衣亦可游。花含三径色，木落一庭秋。
海鹤寒相傍，山池澹不流。持觞遥问月，犹自恋沧洲。
雄郡开名胜，三年我甫寻。池渟浈水出，窗纳岭云深。
客里多吴语，尊前半越吟。淹留堪水夜，一慰故人心。
昨夜兴未已，兹情岂偶然。三更独薄蚀，万感不能眠。
世路多陈蔡，悲歌半赵燕。高明故当厄，遮莫问青天。
秪恐负知己，沉吟故草莱。书为垂老癖，心已及秋灰。
有鹿归蕉梦，无珠保蚌胎。甘贫讵免醉，迂拙是从来。
先人素潇洒，魂体尚能全。不肯还家老，而为伏虎仙。
一丘空落日，万恨在终天。春草无知物，青青年又年。
本是寻常事，时艰不易行。外愁攻四面，独立似孤城。
野阔猿无迹，天高鹤一声。未能閒数物，寂寞亦劳生。
半亩馀空阔，江烟绿到帘。药宜春及种，人以病犹淹。
懒灌得泉近，新愁为野添。山翁贻我谱，分晰尚纤纤。
汝祖十二世，皆为盛世儒。文章留在箧，功业著当途。
莫似疏狂父，空成懒癖夫。此心难细说，甘苦得知无。
绥江归十日，未过戟门深。以我秋葭抱，思君明月心。
郊居仍读易，城隔不闻琴。懒癖知能恕，蛮笺又至今。
不可迷当局，安危不易终。用奇留劫外，得算在心中。
漠漠孤亭雨，微微一径风。以兹托幽意，馀橘照人红。
正想与君饮，君招岂偶然。北门戎马地，陋巷箪瓢贤。
添酒呼儿入，看诗就烛边。客中难得此，又到二更天。
香烟吹已歇，金兽半尘埃。只合添新炭，还堪保旧灰。
于人能养性，为物亦成才。寂寞明窗里，辛勤十载来。
城南桓王墓，高冢何穹崇。昔为盗所发，冢开宝气空。
孱然一髫孺，挥棰定江东。辟地余千里，义勇日已雄。
万岁期永藏，谁能锢幽宫。英雄昔所在，燕麦摇春风。
疏灯云际出，箫鼓石门潮。月送一湾小，江通万里遥。
渔歌出岸苇，野笛隔村桥。挥手自兹去，宁为桂树招。
平生最爱雪，归老独看梅。非子移奇树，巡檐笑未开。
千人擎露掌，百和糁春杯。老鬓横斜得，疏烟淡月来。
孟冬戒行役，星轺不遑夕。有客御皇华，兰肴陈祖席。
入门何所见，赵氏连城璧。蔼蔼庞公庐，高风如可即。
维昔太史氏，贡采日予职。对此发遐思，将以课石室。
上山唯面壁，下山多采薇。夙昔诗与酒，领会皆禅机。
君乘白云去，思君如调饥。因风欲随君，道远莫致之。
寄言诸净侣，补衲予来衣。非云暂相访，百年将西归。
落木园林空，方池水深碧。物色垂澹荡，寂然屏人迹。
杖藜抚孤松，箕踞松下石。西山入怀青，寒鸟敛归翮。
浩浩宇宙间，流光目相迫。大化岂有终，初阳潜地脉。
暮瀑浮花急，春流饮鹿浑。潺湲一片雨，终日在山门。
一峰天外立，孤棹镜中飞。白鹤不复返，金莲何处归。
自怜牛马走，应笑芰荷衣。有美东床客，端居战胜肥。
物情皆是是，之子独非非。便足超贤劫，何知杜德机。
众人今齮龁，我辈转归依。独惜名贤去，昂头问少微。
落日鸟飞外，清秋客望初。暗香云桂动，寒影露槐疏。
辍史辞纶阁，抽簪出玉除。且携五色笔，归续未完书。
照水烟鬟矗，凌波玉笋孤。更疑北海若，擎出碧珊瑚。
日落蛟龙立，天高鹤鹳呼。钟鸣僧不语，寒色满菰蒲。
海口霞明树，波心月渡僧。拂云高顶竹，照水下方灯。
天远孤城壮，潮平怪石层。閒过竹院话，净饭共南能。
一自骑鲸去，青山几度春。江南好风月，都属后来人。
高台舞长剑，埽尽万山尘。不似鸿门宴，空怀猜忌人。
服食求神仙，何如孤竹子。一食西山薇，万古当不死。
游遍金山寺，都无一句诗。诗中写不尽，只许此心知。
有鸟喈喈鸣，朱夏倏已半。六气转微阴，薰风振柔干。
祀典严北郊，齐心集东观。地肃寂无哗，冲默神萧散。
高柏贮清荫，庭葵纷以烂。汉畤报礼成，甘泉惭染翰。
紫芝岩下寺，淡泊偶同居。身老计从拙，心亲迹任疏。
扫花风定后，题竹雨凉余。时得论清赏，篝灯夜榻虚。
朱火照玄夜，耿耿怀平生。云汉经中天，为章竟何成。
潇潇风雨歇，引领晨鸡鸣。褰帷纳素月，悠然钟我情。
永夜闻商歌，迅响何袅袅。凄清彻天地，游鯈出深沼。
岂无雅与南，所嗟知者少。美人怅何许，遗世隔云表。
容辉耀日月，芬芳遍幽眇。缄书道情素，愿寄西飞鸟。
为渔江上去，便与云水亲。瑶空远迢递，绿波渺无尘。
辽绝人间世，安知世间人。扣舷驯白鸥，收纶采青蘋。
钩直溪茅晚，琴鸣坛杏春。扁舟足傲睨，聊复有此身。
秋虫响空堂，纤月下幽渚。鸟惊风外林，花落庭中树。
羁栖兴远怀，城阿隔秋雨。耿耿良不寐，脉脉以无语。
风过林花落，雨余溪水浑。飞云停不去，低回恋幽轩。
夕阳下平楚，远树见渔村。奄忽夏已徂，忧怀纡且烦。
四体弗能勤，兴言愧鹿门。吁嗟刘景升，车骑枉山樊。
蓐食茅茨下，鸣鸡尚萧萧。褰衣涉远道，负耒正逍遥。
种豆不成顷，阴曀不终朝。飘忽风雨至，归农趣危桥。
其雨复其雨，豆稀草葽葽。丛林戴胜降，女桑多长条。
春色在东山，登临紫翠间。孤城悬落日，双树隐禅关。
草自香台积，僧从下界还。欲除生灭念，惟与白云閒。
紫芝岩下寺，淡泊偶同居。身老计从拙，心亲迹任疏。
扫花风定后，题竹雨凉馀。时得论清赏，篝灯夜榻虚。
神禹开天堑，中流碣石存。蓬莱分左股，滟滪失孤根。
驿骑催官渡，风帆拂寺门。瓮城灯火近，钟鼓报黄昏。
谷口鸣钟午，招寻兴倍殷。径荒馀竹色，碑暗落苔纹。
花隐龙池树，人归鸟道云。且移溪上席，小酌把兰熏。
白首尚为郎，相看气益扬。文谁同大雅，酒或似东方。
紫阙星辰近，青箱日月长。避喧君自得，不是学空王。
肃事祠陵寝，联镳过雁堂。侵阶知桧腊，酌水识泉香。
宝叶澄秋霁，昙花散夕阳。坐观鱼跃处，还似在濠梁。
路转丹梯远，苍茫听午钟。莲花随地涌，宝树自云封。
日映毫光现，烟深塔影重。谁知人境内，亦有竺乾峰。
春明一相失，匹马傍谁还。才岂三吴尽，名堪二陆间。
入门高紫气，把酒落青山。世路君应见，孤云好闭关。
昔厌蚕丛险，今耽渔浦深。狭中乖束带，多病合投簪。
予慕竹林侣，长瞻枫树林。咏怀如有唱，莫惜寄同心。
云峰夕烟合，?浦秋风生。惆怅江村暮，苍茫孤客情。
水花兼雨乱，岸苇带潮平。不待闻征雁，先令旅梦惊。
君自入关将，如何身不王。笑谈秦失鹿，去住楚亡羊。
白璧谁先碎，黄河空复长。当时绝甬道，老大畏鹰扬。
椒寝开天始，兰膏就日逢。谁令乘彩凤，不复据苍龙。
月暗离宫瓦，霜寒隧道钟。天长陵树近，鹊驾几时重。
夕张佳期迅，朝云昔梦终。春生黄竹雪，秋起白絺风。
气接钟山紫，花留桃渡红。只看藏壑处，天上列芙蓉。
五叶开将半，三衣传未央。远来承补位，敢惜弃轮王。
日耀飞槃玉，山青舍利光。一回投五体，千界入清凉。
自爱篱边菊，餐英待晚芳。盈樽多秫酒，客坐但传觞。
可笑沙头鸟，不鸣亦不飞。何似惊人去，层霄共览辉。
久雨农家厌，新晴野望同。楼台多暮色，并映海云红。
月出波光涌，秋深露气寒。观涛心欲壮，击楫道偏难。
灯火渔家集，帆樯估客欢。江南多泽国，此地却同看。
驷马留孤馆，残莺惜暮春。空梁无燕雀，独坐惨风尘。
夜久潮侵岸，江清月近人。古来钟鼎盛，不及在家贫。
相隔频音问，相逢是帝乡。风尘怜客况，词赋满书囊。
霜叶留馀绿，篱花绽早黄。东山秋色好，到此可能将。
羡尔囊中草，篇篇语可惊。诸公欣共赏，季子早知名。
幸及黄花候，同寻白社盟。孤尊今夕意，须尽掌中倾。
木叶萧萧下，庭阶事事幽。自公多暇日，久客不禁秋。
寂寞元吾分，过从得旧游。披襟谈夙昔，竟夕为淹留。
客邸秋将莫，相过破寂寥。病馀诗兴在，凉入酒魂销。
久坐衣嫌薄，高谈漏不遥。清狂真我辈，胜事又今宵。
到此耽幽旷，轻舟溯远空。草黄山自绿，霜白树才红。
漠漠云衔水，凄凄鸟泊风。沿洄邀夜色，佛火半峰中。
朝宗美江汉，亦自抱微涓。舟楫关河晚，秋风鸟翼先。
贫非坚壮节，老不恨流年。对客仍寒夜，高怀霁景兼。
君方广陵去，即拟到辰阳。远徼追游惯，高楼逸兴隆。
槎浮天汉出，梦绕帝居长。老觉还丹在，林砂岂冀将。
淙淙涧里水，不啻鸭头绿。有时流落花，疑是桃源曲。
莫愁貌如花，生长长干里。嫁与远游郎，愁风复愁水。
客舍凄凉夜，孤灯照雨声。故人来访戴，樽酒坐班荆。
流水怜同调，浮云笑此生。不须论往事，但耦百年耕。
季鹰称任达，之子慕高风。貌岂缘诗瘦，愁多入赋工。
云中惟附骥，海上自冥鸿。色相无劳著，万缘悉已空。
犯坐星为客，狂奴重此邦。功虽希渭水，计自老湘江。
古洞无眠鹿，荒祠有吠厖。临风听短笛，调入水云腔。
雨雪欺双鬓，天涯那可亲。却怜今夜酒，俱是旧游人。
牛马怀他日，龙蛇蛰此晨。新诗裁刻烛，读罢倍伤神。
弭棹寻江寺，禅房坐夜阑。杯停山吐月，境寂海生寒。
树影中流见，鱼灯隔浦看。禅心如欲證，聊此得盘桓。
江风吹行色，游子惨不发。恶见秋鸿飞，双双楚云没。
怜君璚树姿，赠君菤葹草。心断竟何言，梦绕燕关道。
相见能几时，相思复万里。愿作南浦云，随君度江水。
凭谁竖羲画，插破古天荒。云锦毫端彩，星芒笔底光。
颖临千嶂俯，翰洒八埏香。对此心缘正，依稀首欲昂。
短褐天涯路，长风江上秋。日迟双阙梦，云乱万山愁。
酒至开乡思，泥封落瓮头。醉来斜折角，惭共李膺舟。
十载犹郎署，蹉跎愧少年。凉风回树杪，白露下庭前。
漏度三更雨，灯残五夜烟。由来飞动意，回首欲茫然。
飘泊愁谁语，艰难喜尔同。客心秋草外，世事酒杯中。
野色侵船黑，江波荡晚空。相看无限泪，不是泣途穷。
炼丹朱明洞，寄迹飞来山。五百年前事，春风为解颜。
一水明两岸，千峰长绿苔。凭高窥鸟道，寻胜得鱼台。
习隐开三径，耽幽构一斋。吏人稀到户，鸟雀自驯阶。
药补身差健，诗成闷强排。同声二二子，不见好音来。
何处秋风至，罗衣生暗尘。君王不可见，一望一沾巾。
邻人不贷牛，一荒连坐九。同我妇子馌，出入互相友。
举善甲期会，凿城计户口。所在置沼池，积水良可久。
守卫勿准状，军牢勿下乡。指挥戒私敛，牧夫急贤良。
百善至仪真，金汤亘千里。勤将此法行，田畯至止喜。
汉主自临河，金钱曷足数。人人皆抱薪，谁识徙薪苦。
倒影入寒塘，青青映垂柳。回头见青山，形影俱何有。
乍见钓鱼人，时逢斫草妇。崎岖小径行，大道如莽芜。
身在图画中，不知身是画。还款境中人，遥向郡楼拜。
河海英雄色，使君一席收。最难得佳客，月舞为人留。
太守供调笑，所悲在古昔。敬亭与响山，同醉不同室。
竹把瑶樽惬，山登紫屐宜。玉浆催凤俎，红烛继龙曦。
月是金堂照，风为锦幕吹。胜情犹未已，移席向芳池。
九日王园燕，金风锦席飘。竹新三叠翠，花映百重娇。
丝柳牵游兴，鸾弦动赏谣。澄空生片月，为我作芳宵。
飞盖成幽烛，骈筵作旷寻。薜萝堪解带，泉石合开琴。
林曲花如隐，池清鸟似临。宛辞陵子贵，高有灌园心。
星沼天为泽，仙陬帝与开。云皆怡客吐，雁乃侑樽来。
山拟蓬壶筑，花如洛下栽。不须妆绮绣，春色自常催。
火树千枝并，西堂夜不寒。客因同舍至，灯爱故园看。
旧赏偏能续，深杯半欲乾。十年飞鞚地，犹自说长安。
生来如掌珠，死去委泥土。想是再来人，尔去归何处。
见汝试前茅，此心为顿开。谁知梦幻间，歌哭相随来。
卓哉郭林宗，涵真自高蹈。角巾植风流，介石屼孤操。
献蔬识茅贤，如玉敦徐好。人伦标藻鉴，艺苑树旌葆。
党锢方促刺，明哲迥自保。千载仰芳踪，何惭称有道。
卓荦南州士，匡山卧云石。刑馀窃汉柄，隽彦遭戮斥。
矫矫飞鸿姿，躬耕甘食力。束刍吊黄生，下榻走陈直。
身洁道逾尊，时危志不慑。缅然怀斯人，考槃嗣徽节。
脉脉当户绣，不知双泪滋。人谓石莲苦，未解潜相思。
莲成娇欲泣，泪落还渍之。持此长悠悠，芳菲复几时。
游思随飘风，远历杜陵道。道傍合欢花，悉成断肠草。
红颜不堪驻，妾愁君亦老。为乐逮良辰，归来何不早。
人生数离别，百年非寿考。忙忙风尘中，荣名讵为宝。
配偶是前缘，从君未五年。两周虽有子，半世已无天。
大义身徒在，深恩骨可镌。吾家旧诗礼，敢负柏舟篇。
藩府旧仙郎，居官鬓已苍。晨兴时伴读，朝退谩徜徉。
残雪皆征路，寒山总异乡。平生遂良愿，长得事贤王。
客路多岐阻，经春复到秋。云山千里目，风树一天愁。
雁影将心远，江声带泪流。明年寒食饭，归去洒松楸。
悲语发哀弦，声声道野仙。谁将胡地乐，留作汉人传。
长至履微阳，江城百事荒。野天悬薄日，残叶堕浓霜。
失路故人绝，入门新酒香。醉歌还起舞，儿女笑成行。
小窗成独卧，落月满残更。双眼苦难合，孤灯耿自明。
林喧疏鸟梦，霜冷咽鸡声。白发知多少，和愁夜夜生。
古渡临祠庙，长淮接市门。旌旗摇白日，风雨锁黄昏。
贫贱求知己，荣华少故恩。湖边逢牧竖，犹自说王孙。
野泊初经夜，舟移独避滩。风轻云气薄，月静水光寒。
且恨辞家久，休歌行路难。前途何必问，明日是长安。
跃马走胡尘，将军不顾身。黄沙一万里，赤帜五千人。
天子犹称汉，匈奴岂畏秦。不知苏属国，何日画麒麟。
东风载兰桨，二月下横塘。芳草野湖碧，落花春店香。
醉呼吴市酒，老作楚人狂。良会催迟暮，青楼尚理妆。
乍起日犹长，重来暑渐藏。鸡鸣隔林屋，人语出藩墙。
杨柳晚风静，芙蓉秋水香。王孙多乐事，扶醉拥笙簧。
种竹深开径，疏泉小作池。情缘淇水旧，迹是考槃遗。
渚月怜清影，林风想渌漪。暂来还复此，鱼鸟莫相疑。
驷马悲鸣日，非熊卜猎年。阴符藏鬼谷，玄甲筑祁连。
痛哭余孤愤，艰危息两肩。惟应麟阁上，遗像俨生前。
江草引行路，水风吹渡桥。故人家咫尺，门外是春潮。
禅宫消歇尽，曲径故来幽。日落乱松影，风回清涧流。
归禽栖入暝，古佛坐深秋。徙倚堪昏黑，诸天不可留。
洞府跨仙源，溪流绕山去。莫放桃花红，时人恐知处。
紫气苍茫起，遥瞻若木东。红轮夜半出，摇动金银宫。
迢递锦云道，琼花间朱草。时闻远近香，不知秋已老。
孤飘插云汉，秀色凌朝霞。安知洞府里，不有蔡经家。
洞口松萝密，白云压枝湿。莫往披白云，恐有蛟龙蛰。
望中泷水郡，道是古蛮城。篁竹深犹避，薪蒸搉未平。
笋菹供客食，花布襁儿耕。野酌烟岚里，邮签问去程。
海上分符日，城隅立马时。昨来何自意，早到使人悲。
雨雪征途满，春风到郡吹。惟应大江去，浩荡寄相思。
明经有未遇，四十已专城。岂不荣名羡，终多怅别情。
山桥冰欲合，官舍雨常鸣。赖有前庭竹，能如舅氏清。
到门忽自识，客舍早梅开。凛岁偶相似，清芬又不摧。
江风飘月上，河汉倒烟来。长孺亦为郡，当时许召回。
尔郡得斯人，终知恋所亲。椎牛徵我辈，过鸟怪簪绅。
华馆凉阴结，丹楼霁雪新。勿言独别去，谁料客中身。
一径入幽园，门墙绕树繁。大夫为地主，公子避人諠。
水竹无尘到，寒花有雪存。辉辉长者后，吾忝亦飞轩。
谁不惜车东，声华满国中。卷帘堂未暮，吹竹盏能空。
池水澄寒碧，窗花馥晚红。亲交知我在，为尔饯筵同。
落日凤城头，微风鼓角流。御沟寒水咽，清禁紫烟浮。
剖竹为名郡，横金作远游。平生轻外虑，不免别君愁。
素雪舒梅遍，苍烟带竹深。林扉开净色，庭木落疏阴。
五马故人去，三杯游子吟。池亭多可到，归路恐难寻。
凿石新成径，临流旧结轩。城边飞盖驻，树杪凤台存。
融雪滋花色，微风送鸟言。夕阳未归去，垂钓待鱼飧。
积雪侵苔径，残山抱竹扉。萧条官舍暮，惆怅帝京违。
海路愁俱往，江城泪共挥。鸡鸣北湖上，凭望去光辉。
岂是乘鸾客，楼居阅岁华。寄情聊翰墨，冲赏但云霞。
羁迹牵春草，销颜耐晚花。浮生尽如寓，君莫叹无家。
陇首酬华瞩，寒山转郁葱。翳林难见日，灵穴易生风。
帆影沧洲外，鸡声绿树中。何如石门兴，云卧趣堪同。
出郭风烟澹，林扉映绿波。水回全作带，树古半悬罗。
月白鸿声切，花寒露气多。佳游成独宿，良晤惜蹉跎。
背郭云庄净，孤村雁荡清。岸回沙半出，山远雪微明。
草户连郊色，寒檐傍竹声。夜深灵籁作，宿处本香城。
旅迹原无定，衰情此更加。飘零逢岁夜，惆怅宿君家。
醽斝春生绿，风扉雪度花。故园今夕意，凄断若天涯。
一到东林寺，蹉跎向六年。不将陶令酒，来犯远公禅。
月下寒蛩切，花边湛露鲜。上方仙梵作，余响入空烟。
客鬓经秋短，离情向暮深。永怀搴馥意，一展涉江心。
岭宿同哀狖，林栖并倦禽。白头谁故旧，感激为君吟。
志士轻天下，不类世人情。由来守之固，出自见之明。
时哉诚可尚，古今不易真。缅怀千载上，愧此鲁连生。
存赵片言重，却秦天下惊。脚跟高蹈处，无陂总是平。
残息悠悠在，真成一懦夫。当年何所为，心欲见唐虞。
世路岂翻覆，人为自险夷。好生与恶死，此念胸中知。
山中惜岁月，日暮采园葵。采之何所用，欲以赠相知。
相知相去远，道路多阻蹇。安得藉晨风，万里寄诚恳。
先生藏远趋，微原欲探讨。仁风秀群英，礼化淑怀抱。
讲堂逍遥处，相与笃皇道。芹宫滋松华，泮池润瑶草。
瑶草日日长，松华岁岁好。君子尚采采，衿佩以为宝。
前日哭尚书，今日哭郎中。大夫相继死，应时命之穷。
但拟同出险，岂堪忽告终。将吾一掬泪，频洒与西风。
每从花底见，燕雀共翻飞。乘露酣春色，迎风舞綵衣。
枝头常独宿，雨里不曾稀。篱落凋伤尽，残魂何处依。
千苞凛冰雪，一树当窗几。晴旭晓微烘，游蜂掠芳蕊。
澹香匀蜜露，繁艳照烟水。幽人赏咏迟，每恨残红委。
鸣皋响远音，击海翔高翮。显允张贤良，行矣天咫尺。
持衡别浙水，扬鞭向燕陌。蟠胸有正气，粲烂治安策。
帝阍淩风开，甘澍随车泽。长歌送帆去，浩浩烟霄碧。
崇台起云岑，夫差日游宴。七弦石上弹，闲花落馀片。
风清松答响，烟茸草成荐。至今想馀音，泠泠散秋院。
潮来沙碛平，月落海门曙。汀蒲转风叶，堤柳摇烟絮。
江头春可怜，天涯人独去。有歌送君行，无酒留君住。
雪浪没沙鸥，云帆出江树。回首读书声，青山不知处。
昔从冷泉游，今见冷泉主。迢遰来石城，袈裟带松雨。
去住自无意，何暇计出处。官舍晚相看，竹边不知暑。
尚论古人心，还举尊宿语。歘尔返故庐，惆怅独延伫。
日长何所事，茗碗自赉持。料得南窗下，清风满鬓丝。
无日不登眺，迂儒春更迂。水云供去住，晴雨任乘除。
不下贤人榻，空回长者车。聚星吾道在，山鬼莫揶榆。
往来傍莲塘，飞鸣不相离。比似兄弟心，相亲不相弃。
八音丝为尊，由来识者难。邂逅两相契，何辞为君欢。
妙绝山水操，殷勤一再弹。相知苟不尽，徒贻后时叹。
白日林中静，秋风此室閒。黄华无限意，相对一开颜。
忧危不为己，放逐岂忘君。但愿常太平，把酒看白云。
有弟知我好，致我长春华。华红映酒红，日夕饮流霞。
春气畼人意，桃华满村家。人如不为乐，天却无此华。
此君有高节，亭亭自孤植。总多千亩阴，不碍青山色。
愿欢如嵩柏，愿侬如女萝。枝枝自宛转，叶叶自婆娑。
春心只独怜，春色当谁爱。东风杨柳枝，自结流苏带。
与郎斗百草，几度歉侬家。岂谓春多让，郎心不在花。
欢戴石榴花，侬系石榴裙。颜色自相似，但愁情绪分。
向晓红云热，罗衫微汗滋。欢持白羽扇，不倩凉风吹。
蟋蟀床下语，过雁霞边影。独自倚熏笼，犹觉秋霜冷。
邀欢坐金井，共怜明月娇。莫学梧桐叶，因风随处飘。
一雨累经旬，征夫殊苦辛。流沙深没膝，积潦涨浮身。
马失曾行路，桥迷再渡人。兵戈兼岁事，天意岂无因。
老去花能遣，愁来酒易亲。青苔生户牖，白石冷荆榛。
总有生平好，谁怜旦暮人。樵苏聊自爨，稚子学供薪。
师是马迁才，探奇禹穴来。重临江水阔，好灌豫章材。
人生苦逼侧，莫处蛮触间。杀机起不测，朝夕相构患。
尺书下齐城，丸土封秦关。用意何崎岖，举世尚其贤。
汤泉自长温，萧丘自长寒。天地有至性，贫贱吾所安。
去日不可追，来日犹可期。朝采六艺英，夕玩忘其疲。
海是众水积，圣亦途人为。挟册自有得，焉用比皋夔。
明招山中人，高义无等伦。恨子弗见之，一去五百春。
我学如赘疣，未成先误身。误身身不淑，误世心不仁。
大音在天地，浩浩空山河。作者推李杜，千古未足多。
至哉风与雅，采之委巷歌。世人事雕琢，伐柯徒伐柯。
严霜十二月，鸡鸣思远道。远道方迢迢，客行何草草。
朅从汴水来，复鼓秦淮棹。秦淮梅柳树，物色今年早。
风尘移使节，灯火共仙舟。雾月涵波动，秋星拂树流。
暗村喧鼓角，深渚静浮鸥。白露蒹葭落，思君难重游。
望望三秋雁，谁传上国书。气横龙剑外，天远凤箫馀。
岁月身还健，风云计自疏。琼筵多胜事，词客复何如。
共作名山隐，三秋采蕨薇。宁辞今日别，袛恐故人稀。
斗酒不得醉，白云相与归。秋来玄雁度，可向海门飞。
耆年身不倦，行乐在田园。覆宅榆桑郁，聚村宗族繁。
魏三风格少，杜五典刑存。喜不嫌余懒，闲来每过门。
东城少僧寺，赖此堪寄迹。独往路不迂，尝来意还适。
暖风逗莺花，宿雨滋燕麦。不有高闲徒，凭谁话今昔。
逍遥孤客邸，邂逅二豪吟。面貌誇联璧，风期得断金。
琴书云阁迥，杖屦雪房深。后夜芙蓉色，湖头次第寻。
岁晚天风急，啾啾细鸟繁。夕阳下归路，危叶集颓垣。
感物思千缕，抒怀诗数言。征车应不远，阁笔倚柴门。
孤斋悬清夜，孤枕秋虫边。飒飒松林雨，汩汩流暗泉。
所思在远方，揽衣不能眠。山半歌者谁，山僧如哀猿。
迥绝幽栖处，何当春日过。花开当午足，蜂过短墙多。
清世羲皇梦，沧浪孺子歌。同心吾辈在，天壤乐如何。
野旷晨光发，江清夜气存。大星翻玉斗，落月堕金盆。
秋砧捣不得，亮月丽高梧。清晖与君共，素心同妾孤。
岱岳标东海，精融间古才。贤流凭羽翮，泰道倚胚胎。
斥鴳虚怜鷟，繁星尽拱台。共嗟仙籍吏，暂下五云来。
世济西平美，蝉联琬琰劳。蛟龙风雨壮，雕鹗海天高。
谈笑随挥麈，经纶仰坐曹。悬知盐坂骏，鸣向九方皋。
驱驰纡五岭，扬论剧三韩。冲况多虚席，辉光一翥翰。
乘巇徵履素，逊硕任心丹。昭代贤为宝，行看拂豸冠。
暑随新雨净，凉是绪风馀。白氅来时服，青箱旧日书。
稍甘南味馔，谁扫锦溪除。逸气方溟渤，瀰茫掠孟诸。
感激辞明主，从容慰粤人。奚囊皆袭綵，藻鉴不欺尘。
叶景封灵荚，循年阅古椿。索居仍老癖，端愧接芳邻。
近斗疑迁客，连奎忆聚贤。太微天辅左，台列帝车前。
元岁凭斟酌，玄机籍斡旋。升平原有象，万国庆尧年。
北岳钟灵秀，西枢振士风。燕台椿桂义，麟阁鼎彝功。
阵叠三千变，关河百二雄。胸藏兵甲在，终不愧遭逢。
佛火明还暗，羁魂梦复惊。秋风一夜起，落叶与窗平。
飞阁接天都，珠宫控太湖。山光围百雉，野色入三吴。
木落禽声尽，云崩塔势孤。东南多王气，回首起栖乌。
送尔咸阳道，风霜冷不胜。鸡啼将落月，马怯欲消冰。
火后无秦殿，回中有汉陵。斜阳看故国，烟树郁层层。
短岸复长堤，黄轻绿未齐。晓风吹不定，春雪压常低。
草细偏相妒，莺娇未敢啼。年芳君莫问，日落灞陵西。
草诏下金銮，宫槐白露寒。紫骝骄不控，明月在阑干。
宿雨晨初霁，春云午未收。浦烟笼过鸟，沙涨起眠鸥。
隐隐鱼舠远，依依岛树幽。行人正前棹，江水自东流。
渐入衡阳境，溪山画不如。长桥危度马，仄径怕妨舆。
岸转清流合，秋回古木疏。行行时问俗，花鸟傍輶车。
老鹤何年下，昂藏九泽鸣。影同孤竹瘦，声彻五云清。
静养丹砂顶，閒梳白雪翎。乘轩宁似汝，宿食了无惊。
习池堪共醉，更值早凉秋。地迥红尘隔，杯深绿蚁浮。
柳垂杨子宅，花拥鉴湖舟。此会知难数，酣歌尽日留。
雨歇山欲暝，夕阳在鸟背。孤亭淡清秋，花木有馀态。
凉风四面吹，长空荡残霭。更望西南峰，窈窕秀如黛。
山树互幽映，流泉舂云碓。独坐酌芳卮，明月来相对。
世人片言合，杯酒盟新欢。生死轻相许，酒寒盟亦寒。
所以古君子，与人愧醴甘。虽言淡如水，水尚生波阑。
缤纷篱下菊，几枝带霜妍。物苟有至性，造化亦无权。
故人携酒过，斟酌坐花前。狂歌无宫商，破琴不必弦。
粗语桑麻事，稍稍及诗篇。爱兹重九名，不觉已陶然。
谷口轩车过，寻君路始经。星曾窥太白，云自上空青。
书著虞卿日，玄留蜀客亭。似闻羔币起，未许久沉冥。
黄昏入夏口，无计问刘琦。假若不逢君，流落安所之。
南国留棠阴，江城遗白叟。君思用赵人，犹忆江南否。
乘槎欲问天，只怕冲牛斗。乘桴欲浮海，又道蛟龙吼。
二八谁家女，曲弹塞上声。且莫弹此曲，无家人难听。
四顾堪愁绝，连天一月雪。恐扺张家湾，难对贫交说。
贫贱少亲交，许由故弃瓢。许由千古少，蒙袂且相招。
本无家可归，原无路可走。若有路可走，还是大门口。
莫夸家里富，家富令人丑。若实到家人，一毫亦无有。
亦知都府内，事事无不有。只是从外来，令人难长守。
闻说重阳日，王弘厚客情。风流同酒兴，博雅尽诗名。
骂坐谁先起，挥豪或后成。黄花莫相笑，谬误岂平生。
国比中原国，人同上古人。衣冠唐制度，礼乐汉君臣。
银瓮篘新酒，金刀脍锦鳞。年年二三月，桃李一般春。
野馆昏色来，明灯静深坞。故人惜睽违，共此尊前雨。
寒影明远心，夜声带离苦。飘萧初拂席，飒沓仍近户。
重霭湿余芳，宿云暗平楚。明发送君行，凄凄满南浦。
清溪入云木，隐处林塘深。微月到流水，泠泠竹间琴。
虚声起遥听，天影澄远心。余亦鸾鹤群，将期此投簪。
三月白门道，垂杨千树花。君看双燕子，飞去入谁家。
门巷失故垒，时来拂枝斜。春风更相惜，莫与乱栖鸦。
县吏打门急，闻声心胆寒。受荆因脱裤，露出去年瘢。
举网秋江上，鲜鳞尺许长。丁宁莫轻食，留荐里胥觞。
布谷催春种，南村又北村。可怜逃窜尽，能得几家存。
布谷催春种，千声复万声。一身无托处，安敢话归耕。
娇态殿馀春，芳名艳花谱。樽酒暖风前，僛僛为君舞。
清晖流玉宇，繁阴覆金井。露警鹤鸣馀，先生酒初醒。
山径盘盘曲，山城叠叠深。言开杉木岭，极费宰官心。
旅食分兵米，煎茶吸石灊。禅栖聊挂锡，门外古榕阴。
南风送好音，珍重比南金。寂寞经年别，凄凉万里心。
弊裘仍恋体，华发已盈簪。谁识乡关念，时时动越吟。
渺渺春江迥，无风亦有声。地平波动石，海接气浮城。
战马屯砂碛，潮头也世情。临流将唤渡，南向越中行。
问讯天申路，期寻福地游。风林松子落，石窦乳泉流。
溪女行随伴，山花插满头。道人能好客，炬火不须求。
选佛开名刹，因山号善权。地深青嶂合，天近白云连。
门对长松树，池分小洞泉。不知楹上篆，雷震是何年。
靡怀函谷败，却事下菰营。蕞尔非天险，当时盛甲兵。
空城乌鸟乐，废堞野云平。不独吴宫里，离离蔓草生。
水尽行舟止，途平抗策宜。车声来往道，天气雨晴时。
赤阪黄尘起，青山碧草滋。居人当路语，留客饭松茨。
匍匐昭关下，仓皇濑水浔。饭贤同漂母，报德异淮阴。
一死名无忝，千金漫尔沉。停车吊遗迹，长叹不成吟。
晚泊龙江上，君归我未行。乘流喜风顺，看月待潮生。
水市浮舟卖，渔灯入夜明。乡心与离思，扰扰梦难成。
爱此梅花好，移来对草堂。水边微见影，雪里只闻香。
庾岭春如海，西湖月似霜。从教日吹笛，无梦到含章。
继志能归璧，贻谋在肯堂。重来山不改，旧种树加长。
燕雀晓相贺，芝兰春更芳。还闻放鸡犬，犹自认门墙。
偶遇登高节，相为吊古游。砧声吴苑暮，雁影太湖秋。
得句频催和，行杯更旅酬。风流堪入画，妙手学营邱。
长者能相约，来寻小朗言。牛鸣金地布，龙藏竺经翻。
瓶汲花犹供，茶香火尚存。非关禅悦性，木榻似柴门。
春深花正开，天晴海初曙。霞光云际来，艳色溢蓬宇。
明明碎锦坊，淡淡秋容圃。聊因旦晚欢，妍丽安足数。
依依白门柳，袅袅柔条芳。藏乌犹未稳，便解绾愁肠。
侬有博山炉，欢为沈水香。灰冷气长馥，绣帐七宝床。
新亭别离客，江宁故旧乡。愿随枯杨老，莫作飘花狂。
雄搆因无逸，豳风曲未终。圣皇稽古意，直欲继神农。
絜短仁斯在，求仁恕是方。圣谟开要妙，末学谢荒唐。
道大公能溥，心纯直以方。困穷矜四海，一脉自陶唐。
乾坤皆我闼，民物可相方。大学西铭意，皇风陋汉唐。
圣皇思敬承，祖考垂训泽。四方仰纯孝，万世成大业。
春宵启燕游，玉烛覃恩泽。不忘无逸戒，艰难兴王业。
茗宴适秋凉，琳宫开草堂。菊侵双涧水，桂落一林霜。
羽客弹瑶瑟，山人送玉觞。翩翩鸾鹤集，何异白云乡。
采药何时返，乘风此暂停。入门桐树长，到院薤丛青。
碧海藏城市，瑶坛见日星。过逢元胜侣，能为写黄庭。
西行苦历险，落日放舟还。海草微茫际，沙鸥出没间。
烟青金马寺，天远碧鸡关。诸岭云端出，如看震泽山。
亭因卧龙旧，犹载打牛坪。耕战纡经略，春秋几送迎。
野花空晚落，蔓草自春生。怅望三分迹，流传后代名。
亦知春久去，花尚满陵冈。小朵穿篱白，微风过马香。
清平蒙伐罪，苗獞识尊王。盐米通吴蜀，人今无异方。
连山雾不开，壑转一溪回。汹汹奔湍下，蒙蒙细雨来。
巫山疑有峡，滟滪不成堆。撇旋看舟子，乘流亦快哉。
节序黄梅候，朝阴午不开。浮云暗山去，急雨洒城来。
高艳红葵湿，低翔白鹭回。洗心亭咫尺，烟霭拥层台。
青山爱岘首，春风还习池。尚想山公醉，惟馀羊子碑。
岩花落冉冉，江柳垂丝丝。亭台斜日畔，今古一长咨。
百尺凭虚槛，亭开坐见山。清时无野战，司牧称官閒。
雨意微茫外，岚光紫翠间。樽前有双鹤，日暮与云还。
相逢尽年少，那可问投閒。偶尔弹流水，知君念故山。
青云谢腾踔，明月写潺湲。昨夜罗浮色，宛然眉宇间。
斋馆坐岑寂，雨声荆楚秋。风高木叶下，天远汉江流。
佳节思萸菊，新寒理褐裘。从来惯为客，展卷自销忧。
黄阁丝纶贵，东山水石情。留侯终谢病，疏传早辞荣。
江寺移舟近，城居种竹清。挥金会邻曲，举酒话升平。
十月彭城水，临观势渺漫。客帆牵树杪，日夕畏风湍。
汴泗流争长，鱼龙卧未安。无人守茆屋，寂寞傍江干。
除夕留西内，君恩赐馔来。既分辞腊面，亦进宜年杯。
列炬宫墀映，传筹禁漏催。炉残知夜永，钟动识春回。
故园应露白，凉夜又秋分。月皎空山静，天清一雁闻。
感时愁独在，排闷酒初醺。豆子南山熟，何年得自耘。
日落襄阳城，月照大堤曲。绣颊似花红，含情江水绿。
宜城竹叶酒，女子数钱沽。上马问儿童，醉似山公无。
晓露飞初湿，春苗剪又生。静怜千叶瘦，幽喜一峰横。
郁郁明人眼，青青异物情。安期如可待，吾亦扫黄精。
为怜秋色好，信杖趁斜晖。谷静生寒籁，山空坐翠微。
浅绿云移幔，疏红树着绯。行行恣幽意，歌发欲忘归。
秋深霜气迥，乘兴过栖公。般若杯浮白，优婆树缀红。
孤峰时独赏，外道自群雄。共说西来意，谁知色是空。
少年负侠骨，悲歌志不平。偶探黄石卷，欲赴白登城。
锦瑟炉头醉，雕戈马上横。功成报天子，当作鲁书生。
鲁公生事拙，于我亦忧煎。口给非为佞，冠危自进贤。
荒阳时讼酒，断肉一谀禅。且莫烦交谪，相过说有年。
不知行迹暮，江上已徂秋。客子关山外，美人天际头。
霜月孤逾白，银河冻不流。佩刀看欲试，谁复怯衾裯。
气凛山河壮，名高带砺长。衣冠仍竹帛，俎豆类桐乡。
世后荣如此，生前死不妨。千秋腾史帙，何但颂甘棠。
汉家中垒业，父子世传经。掌摘金茎露，光分太乙星。
趋朝衣傍紫，著论汗犹青。预识论勋日，应卑麟阁名。
有约舒林眺，亭云带雨痕。元探深茗碗，时事一荒屯。
暝色归驯鹤，钟声习定猿。冷然成独往，应在别乾坤。
高台夜危坐，纤月破新晴。半落双银汉，平分列雉城。
香炉欹枕阔，小筑畏人成。不尽凭阑意，微闻吹笛声。
谁自誇年少，交能不有家。多君擅词藻，于我挹芳华。
斗焰寒双锷，龙文合五花。悠悠嗟世路，共许事还赊。
闻道团营将，前茅未进师。居民坐涂炭，挥泪望旌旗。
柳色烽烟外，鸠声谷雨时。移家若飘梗，谁暇念东菑。
齐鲁何多盗，冬春未解围。元戎休按辔，黎庶待宣威。
戍久军刍竭，城寒士气微。犹闻安抚使，先已献俘归。
十月宜阳道，风烟忆旧游。郡斋迎远岫，城郭带寒流。
楚俗民多俭，周田岁有秋。居民忘帝力，惟解颂邦侯。
委佩祠官肃，扬旂法驾来。仗移天穆穆，戟转雪皑皑。
皮弁观周礼，甘泉忆汉才。小臣惭职守，随例得叨陪。
杨柳垂垂发，何堪一笛风。飘飖振虚壑，飒沓入长空。
月暗关山迥，江回泽国穷。扁舟无寄托，万里奈渔翁。
清晨访法界，高阁上毗卢。独鹤巢深树，幽泉泻决渠。
开窗尽丘壑，入寺极虚无。坐爱香灯寂，因怀禅诵徒。
圆台一片绿，是否即餐霞。堑玉绕新砦，搴云覆几家。
桑田无火枣，菰饭岂胡麻。莫忆琪林旧，空香枳壳花。
相晤苦匆匆，暌别良匪易。芳洲几遁思，白日回羲辔。
谁知空谷音，惺却成然寐。惆怅发鲤书，参差下鸾吹。
共此壶公天，那惜长房地。不见潘山阳，炎云发新翠。
几日黄梅雨，平吞绿树湾。犬惊船上屋，蛟纵水沉山。
两屐难乘兴，三杯暂破颜。人生亦堪笑，咫尺是乡关。
千门甲第高，四海狼烟息。独有周亚夫，时严柳营壁。
王孙去不返，淮水亦东流。宿草封遗冢，行人说故侯。
荒祠黄叶暗，寒渚白蘋秋。一饭犹怀德，空悲云梦游。
地僻秋堂静，琴书此盍簪。短檠禅榻暗，微雨梵钟沉。
络纬鸣莎径，松杉绕石林。拥衾不能寐，山气夜萧森。
落叶迷幽径，垂藤锁断垣。溪深晴浴鹭，树老昼啼猿。
海气庭前障，天花雨外翻。坐来清梵永，尽日不闻喧。
山水湖南秀，英灵信有之。后来谁先子，今去有馀师。
汉室占星聚，虞廷指凤仪。聪明愚可守，此语未堪疑。
酌罢潇滩酒，登楼日日心。是谁过剡棹，想杀月华临。
萧萧惊落木，飒飒响秋风。无数闺人恨，凝眸数过鸿。
芳草连天碧，苍烟满眼飞。离心正断绝，独宿倩谁知。
客岁添殊易，生涯问转难。塞云经晚变，燕日到春寒。
世眼翻相白，吾颜岂重丹。且呼班尹醉，北斗任阑干。
地幽人自罕，境寂心转虚。移床傍松影，卧看黄老书。
一息嘘吸间，氤氲妙无馀。孤云共来往，岂复形迹拘。
秾纤多异患，澹泊有真娱。缥缈空中鹤，一举当何如。
瞢腾慊春睡，恍惚梦沧洲。袅袅吹玉笙，安期羡门流。
十方藏粟粒，千岁为春秋。厌见风埃里，谈谐方谬悠。
迢迢崆峒客，侈袂飘寒凉。宝气验黄白，玉英屑玄苍。
出入驭鸾鹤，俄顷周八方。安知有奇占，得朋湘水乡。
识君未三月，别君遽万里。自疑非丈夫，泪落不能止。
识君未三月，别君遽万里。终不为君恨，天地有正气。
识君未三月，别君遽万里。应思生才难，莫负乾坤意。
此行比游学，十年观造诣。炎荒无友生，神交李伯纪。
慷慨出门去，默与千秋期。饱吃惠州饭，少和渊明诗。
我观古丈夫，挥手构寰区。节士非得已，矧彼章句儒。
六籍垂世意，岂为崇简书。心丹宜细炼，为邦者如愚。
天地元无情，汝愚信死矣。举世嗤笑之，吾独不如尔。
汝愚信死矣，展转泪沾襟。一死未光明，为君恨转深。
年少心更赤，竟以死遐荒。英魂飘何许，愿返托班行。
思君真益友，过我拟十筹。思君不可作，缄恨付春秋。
舍舟投净域，振锡礼空林。日月龙宫古，烟霞鹿苑深。
慧禽传谷韵，觉路转花阴。何事苏公宇，巍然控紫岑。
花龛摇峡水，莲宇印霞峰。宝月天香满，灵飙夜梵空。
候禅栖树鹤，护法隐池龙。莫读高僧传，真乘不可穷。
归客快登舻，乘风度蠡湖。断虹垂晚岛，数雁下秋菰。
苇匝鱼梁暗，峰悬水庙孤。松门频入望，惆怅谢公徂。
我屋罗浮下，黄昏月近人。群芳摇落尽，见此一枝春。
谁弄柯亭管，秋声饮恨长。老龙惊不寐，风雨满潇湘。
极目苍梧野，湘灵翠辇过。千年枝上露，留得泪痕多。
渔歌何袅袅，击楫复呕哑。沙鸥忽惊起，冲破白蘋花。
孤窗念常静，境远自消愁。几研足清对，忘言意亦幽。
古佛俨庄严，云光覆香火。门前戈戟声，恍惚驮经马。
堂前下食鸟，一钵有龙归。空里僧钟寂，花香上裓衣。
亦同京雒地，差快少缁尘。以我宦情薄，多君友道真。
眷知偏内简，官未积前薪。政今将在子，谁当社稷臣。
閒事莫轻涉，困来思吃茶。谁将双蛱蝶，管领野棠花。
嘉会花朝节，群贤鹿苑期。阳台多绝调，老病愧追随。
礼喜无拘束，诗成听早迟。醉扶藤杖返，恰与野情宜。
太守之官去，遥遥白帝城。江流诸葛阵，山木杜鹃声。
自古论形势，于今息战争。文翁能化蜀，端不负皇情。
可惜瑶台英，堕落粪壤里。白日照不及，春风吹不起。
美人层城上，可思不可见。愿寄锦字书，无由致双燕。
早发连江驿，迢迢去路长。山川分杳霭，云树入微茫。
茅屋鸡声晓，芳洲杜若香。不须高喝道，惊散睡鸳鸯。
汀路千山里，山山景可耽。芙蓉开叠障，翡翠隐明岚。
水驿通章贡，人烟接岭南。喜逢贤五马，清政得玄谈。
舟行逢九日，晚泊谷亭津。坐久风欺帽，吟多月醉人。
茱菊羞双鬓，萍蓬叹一身。君亲恩未报，回首欲沾巾。
池草诗初就，华胥梦正回。铜龙希昼漏，宝鸭冷春埃。
燕燕蹴花去，莺莺求友来。物情苦相撩，何惜玉尊开。
风送初秋雨，潇潇入夜鸣。井飘梧一叶，壶滴漏三声。
暑向帘栊退，凉从枕簟生。长吟不成寐，无限客初情。
客里逢佳节，飘蓬愧此身。可怜今夜月，独照异乡人。
物色随秋改，羁怀逐日新。何时优诏许，归养白头亲。
高人尚幽独，卜筑淡无营。道在贫何病，心闲梦亦清。
山光当镜落，草色入帘青。仰止巢由者，千秋垂令名。
金陵淹旅食，况复岁华深。隔枕一声雁，离人千里心。
青灯寒照影，白雪苦牵吟。赖有贤公子，时来叩赏音。
凿翠兮岩阿，萧森兮清昼。独往疲烟霞，长啸出宇宙。
览胜拟山阴，安禅似灵鹫。焉得同心人，冥栖此林岫。
寒瀑挂幽岩，霏霏自千尺。恍讶水晶帘，清映太古石。
有美临高台，瞻云终日夕。俯视尘寰中，劳生何役役。
客途逢日暮，维舸傍岩西。隔岸灯初起，前湾渔正归。
乱帆惊鸟宿，疏柳间萤飞。远岫推云出，波涵天四围。
晓起澹何营，神閒境亦清。草深骄狡兔，花暖醉雏莺。
琴几岚光润，萝轩旭照明。涣然光宇内，随处是无生。
一脉灵渊秘，千秋镇若斯。光涵明月夜，清与白云期。
远洽藏春坞，平分浴鹤池。悠然心赏处，尘世未曾知。
行春过远村，鞍马憩山门。画壁神仪古，镌厓佛像尊。
鼠翻残瓦坠，龙出小池浑。亦欲询兴废，苔碑字半昏。
每忆钱夫子，才名世少同。赋传罗刹盛，诗拟拾遗工。
儒术翻多误，官资惜未崇。空令虞学士，期荐玉堂中。
城郭还依旧，人民似昔非。故乡南去远，奉使北来稀。
水落波声小，天空月色微。客舟随处宿，浪迹几时归。
海近潮初上，江清天倒流。故乡频入梦，此地独维舟。
落雁沉霜镜，潜鱼避月钩。不眠催早发，历历数更筹。
珠宫夜无喧，潇洒绝壁下。天高露气澄，溪净月光泻。
孤吟虚馆秋，独宿空山夜。何当谢九尘，笙鹤拥高驾。
阁道盘云栈，邮亭枕水涯。猿猱临客路，鸡犬隔仙家。
风起青丘树，春迷玉洞花。旅怀今日豁，停幰问褒斜。
秋景已过半，嘉节近重阳。鲜鲜篱下花，粲粲吐芬芳。
韬玉每舒白，椷金盛传黄。清含九天露，冷傲三秋霜。
郎官告归省，折赠寿母觞。写图寓深意，还期晚节香。
万竹絓飞雨，流云来远天。高阳久寂寞，客至张华筵。
达士不惜醉，畅饮清风前。阴壑度玄籁，寒声应鸣弦。
不尽眼前欢，别后空悽然。狂歌马公子，达曙未能眠。
凉生玉井沈，露滴金池冷。虚蟾与素魄，净立白云迥。
微香散客缨，止水通禅境。忽忆东林人，临流发深省。
百瓮山家酒，恒供野客过。兴来还倒屐，醉后即长歌。
林鹤窥人下，山云入户多。别离成累月，五柳复如何。
玉壶沽美酒，江上送君行。竹坞今朝别，松门几日程。
三神瞻日近，五两逐风轻。戏綵馀清暇，缄书慰别情。
孤亭临水夕，乔木生寒色。清隐自幽人，宛若山阴客。
群峰入户青，一涧当窗白。日暮独凭栏，衣上归云湿。
穷冬天地闭，积雪暗河关。身世随孤雁，家林隔万山。
江声回积梦，灯影对愁颜。遥夜心千里，萧萧两鬓斑。
閒居春日赋，清兴故人同。柳烟晴泣露，蘋浦暗生风。
水牵残影绿，花送断香红。祗恐青山暮，金樽绿酒空。
少年重豪侠，长向五陵游。醉倚夷门日，歌残易水秋。
猿声烟外树，雁影月边楼。未有苍龙剑，神光射斗牛。
忆得从游日，青袍各少年。今来俱白首，相对共悽然。
我病秋山雨，君行瘴海烟。浮云分散后，明月几时圆。
奄忽时空度，浮云节序迁。更残犹旧岁，明发是新年。
春入屠苏里，寒消爆竹前。绝怜扬子宅，华发守青毡。
七十人生少，慈颜近百龄。正宜乐寿考，岂为掩泉扃。
客吊山灵泣，魂归陇树青。輀车当祖载，薤露若为听。
出宰动星文，孤城百里分。山犹富春古，道以子陵闻。
凫舄双看别，牛刀独树勋。重寻治县谱，美政接番君。
庭草秋仍绿，江枫晚渐稀。年光随水去，功业与心违。
远海犹传箭，殊方未授衣。翩翩南去雁，故作一行飞。
何处寻秋光，秋在梧桐上。昨宵白露下，一叶飘丹状。
今宵风雨声，叶叶堪惆怅。晓起视庭除，丹铺藉霜降。
呼童扫秋风，爱惜诗景象。且留秋光在，供我闲酬唱。
岂不为同舍，于时愧重名。佳人谁独立，大将尔横行。
病起高诗兴，春光美宦情。悬知思远道，落日蓟门城。
病起看时事，归心不可裁。著书官欲罢，问字客还来。
月出樽堪满，霜清角自哀。相怜成白首，明日阻三台。
萍踪俱是客，书馆喜相临。来往无多路，分违又一旬。
酒应端午醉，囊似去年贫。烦语贤东道，池鱼好饷宾。
去家已十日，作客无尽期。悟道达浮生，浩荡随所之。
荣枯藐毫忽，得失轻铢锱。闻味圣贤道，谩吟今古诗。
胜境多独得，佳兴良自知。寄言故乡友，身心善矜持。
人心秉至灵，胡为自狼狈。十年磨一镜，渐觉尘埃退。
清晓旭日升，竹树欣相对。欲记丹青图，斯意恐难会。
山水夙所歆，朋游固其好。风雨虽滞淫，穷源竟须到。
幽意蔚沉沉，归怀晴浩浩。良辰不可常，更拟山阴棹。
凤鸟从何来，来止桐溪傍。锦毛濯春雨，彩翮晞朝阳。
蘋藻动浮彩，兰芷吹幽香。凤去今不返，空余鸥鹭行。
梧桐荫清溪，溪水波粼粼。上有五色鸟，下有黄金鳞。
秋雨洗白石，春风生绿蘋。愿学羊裘子，时来垂钓缗。
横湖如匹练，风景此中稀。日暖赤鳞跃，天晴白鸟飞。
寒松蟠石岸，春水没苔矶。几度斜阳晚，渔舟渡口归。
陟彼东土山，惘然思谢安。草露湿我衣，海日升岩峦。
愧无如花妓，醉舞追前欢。飘飘谷风来，吹堕头上冠。
春来又春去，花落复花开。老少寻常事，何须废酒杯。
柳条如翠线，万缕织春愁。遮断东风路，无缘入画楼。
茆屋寄沧洲，溪深事事幽。门无题凤客，岸有钓鱼舟。
放浪非狂士，浮沉混俗流。犹疑人物色，不复被羊裘。
山人多幽姿，栖息宜云壑。生平沮溺流，矢与求羊约。
索居赖琴书，战胜甘藜藿。心迹两无疑，百年任苦乐。
东都佳丽地，共指斗鸡坊。挟弹妖童骑，当垆小妇妆。
柳花金谷暗，槐影玉沟长。愁望飞尘起，骄騧赭汗香。
玉腕弄柔弦，清商吐未转。何意凉风吹，使我肝肠断。
相逢不须臾，相看长脉脉。木末采芙蓉，莲子何由得。
严霜下空阶，促织声何烈。夜中无人语，怀情望秋月。
朔风吹北林，玄冰结远岸。君心非松柏，岁寒那不变。
并泛长河远，同朝紫禁尊。语传晨缆解，谈款夜灯存。
柳幄笼村店，湍雷殷闸门。陟明堪豫贺，公道谢攀援。
忆汝立向晚，惊心月又明。忍从今独见，曾照昔同行。
孤枕苦难即，空闺寒自生。含情应不寐，到晓只盈盈。
郭外故人屋，茅檐即水涯。远滩通鹭渚，近径借农家。
移树惜阴薄，开篱当日斜。便知循乞处，村路不妨赊。
林叶净堪数，山蝉吟未休。今宵且趁月，明日恐惊秋。
咽露忽沈树，因风旋入楼。念能枯得尽，总是不关愁。
掩卷坐清宵，围炉拥敝貂。捲帘寒易入，汲水冻难消。
人静传疏漏，庭虚度急飙。夜阑传北斗，天路正逍遥。
宦游逾十载，长以客为家。腊酒轻浮蚁，兰缸细吐花。
寸心倾北阙，数口隔京华。明日逢新岁，春光遍海涯。
忽听传凶问，慈亲隔九原。凄凉万里恨，未报百年恩。
客路经寒雪，云山望故园。临岐一相送，悲恸不堪闻。
太液临仙岛，微凉动早秋。雨馀芳树静，岸远杂花稠。
鱼跃冲波外，鸥眠近水头。词臣叨宠渥，载笔重追游。
瑶波通碧海，琼岛倚天中。鸟度红莲雨，莺啼细柳风。
泉香流石砌，树暗隐仙宫。尽日都忘倦，登临兴未穷。
树窈回仙径，花深映石床。云光连岛静，水气入衣凉。
御手分冰果，天厨送玉浆。吾皇千万寿，流泽更汪洋。
远水含秋色，飞霞映晚天。折荷惊白鹭，倚树听玄蝉。
翠合三山近，波涵一镜圆。子云才更好，独步赋甘泉。
辇路通瑶岛，天河跨玉津。凉风生细浪，疏雨浥香尘。
碧草穿沙短，红菱出水新。宸游多乐事，侍从忝词人。
驰道平如掌，金舆向日移。画桥低树影，粉槛压花枝。
展席鸥相近，回鞭鹤未知。故人诗句好，尽得写清奇。
高阁青霄外，平台落照间。未须论弱水，即此是仙山。
禁树祥乌集，琼林白鹤还。经行多异趣，景物自幽閒。
今夕风色寒，月白虚庭敞。美人来何迟，芳兴期同赏。
落叶下林皋，流萤度珠网。遥望碧云浮，渺渺悬遐想。
肃穆胶客饮，杯端气初结。靡靡玉带凝，皓皓银塘洁。
飞空类散花，虚映瑶台月。胡为乘兴来，独鼓山阴楫。
君是滕元发，长舠破浪来。入群瞻岳岳，顾水影䰄䰄。
黄石曾窥奥，稠林每乱才。通侯画地取，筠管亦何哉。
尚平婚嫁毕，京洛意如何。雪里高人卧，风前壮士歌。
乾坤双短剑，湖海一行窝。期尔黄金伴，宁须醉薜萝。
天然元不作，清水出芙蓉。自挹瀛洲秀，因思太华峰。
神清天所降，根净地攸钟。若就观莲赋，名书必蔡邕。
人爱李生药，我爱李生心。谁廓此心用，为世起呻吟。
人日程途得，伤心花近舲。仆童当骨肉，梦寐是家庭。
山势迎船转，草色驻桡青。双双彩羽去，立石愈分明。
闻说钱方士，回生一匕中。众生犹痿痹，吾药愧全功。
偶逢守愚翁，因知古愚直。直者天之德，大智藏诸默。
扬州巳二月，寒色带萧森。夜雨太无赖，春风转不禁。
驿船千里梦，客路五更心。迢递长江隔，云天雁字沈。
夜向清河泊，风沙日又曛。烛光虚牖过，树影细帘分。
星斗遥双阙，乡关隔片云。寂寥离思剧，把酒对微曛。
北望任城近，沙原有废村。堵高蜂穴在，屋破燕巢存。
驿舍丁夫急，漕舟鼓角喧。岸东有僧寺，牢落赋鸡豚。
春半归鸿急，相呼旧侣鸣。龙沙矰弋少，水国稻粱轻。
㩳翮塞云近，排空边月明。无端远游子，翻失故乡情。
秋夜孤灯坐，迢迢万虑赊。经年常作客，清梦几还家。
寺迥钟声杳，窗虚月影斜。破愁除是酒，僮仆劝应加。
春山同晚眺，乘兴即山阴。径滑露华重，月高河汉沈。
歌钟嘶枥马，林火散溪禽。朋旧过逢地，园名不用寻。
建业亲朋过，相看喜复惊。感时俄廿载，话旧欲三更。
湖海苍烟隔，风尘素发生。输君足幽兴，云洞玉泉清。
两日风江度，轻镳夜到门。别来疑梦寐，坐定问寒温。
露气凉沾席，荷香净入樽。秣陵足游览，归计未须论。
野眺登山阁，閒情象外添。松风清梵宇，花雨暗湘帘。
壁堕丹青影，峰攒紫翠尖。今宽九农望，穫稻两秋兼。
山城秋过雨，千里净埃尘。场圃登禾黍，神祠荐藻蘋。
催科今到骨，饿莩久垂津。见说阳城守，年来泽被民。
江门閒起坐，白发照秋山。花拥宜人佩，兰分稚子班。
天恩来锁闼，星信报银湾。笑看东林鹤，传书海上还。
池馆山中旧，风光画里新。涧松同雨露，江草自冬春。
犬吠当林坞，花明隔水滨。遥疑姓秦者，莫是武陵人。
志节居贫见，声光与世延。青衿原有造，玉树晚争妍。
已拜双龙敕，何须二顷田。向来勤仰止，闻讣重凄然。
远业开庭训，新封领户曹。养分天禄厚，吟对碧山高。
晨省欢初洽，仙游事总抛。楸梧深马鬣，风雨暮萧骚。
言辞越江水，归醉洞庭春。南国浮云尽，天涯别梦新。
垂杨迷驿路，綵服倦游尘。渐喜秋风近，承欢荐美莼。
偶登慈恩塔，纵步曲江池。蔓草萎寒露，亭台失故基。
忆昔繁华日，正当盛唐时。胜游集群彦，文采光陆离。
姓名题翠琰，拟为千岁期。剥落竟何在，徒使后人悲。
司训稽勋去，今朝遽别滁。江山新雪后，风物暮冬馀。
祖席频呼酒，行囊只载书。临岐忍分袂，握手重踟躇。
幽抱凭谁写，高楼试一登。天边双鸟白，烟外数峰青。
岁月淹王粲，莼鲈动季鹰。自惭叨厚禄，无以报朝廷。
入夜难分港，归舟不问程。渔灯劳远照，野老笑相迎。
近市仍鼙鼓，连村尚甲兵。羁人头欲白，遗恨几时平。
水郭军麾满，偷生齿发全。秋成思乐岁，世乱感衰年。
倚杖秋林外，扶犁夕照边。馀生沾圣泽，何以答皇天。
慰眼非无主，相看欲损神。一枝初带雪，半树已为薪。
惨澹黄昏月，荒凉古墓春。含情不忍折，老泪一沾巾。
黄浦乌溪外，迟迟去路遥。风烟何惨澹，门巷亦萧条。
白鹤三家墅，清霜独木桥。兵戈苦未息，奔走愧渔樵。
舟泊朱砂港，萦回路欲迷。人家暗杨柳，春渚乱凫鹥。
兵甲移河内，耕渔忆瀼西。地幽堪避世，何似武陵溪。
频年多战斗，渐老更流离。江雨春帆重，城云暮鼓低。
边烽光惨淡，客枕意凄迷。此夜还乡梦，春风楚水西。
作客何时了，愁深只酒杯。鬓毛随日短，胆气逐年衰。
兵革江边阻，乡关梦里回。可怜今夜月，还照北山梅。
万山围欲合，一水去仍遥。不识方干宅，桃花满路飘。
石头频送客，归思正茫茫。水陆几千里，琴书共一床。
彤墀曾献赋，墨绶待为郎。遥想还家日，南园荔子香。
朔雪正漫漫，东楼夜色阑。烽烟吾潦倒，世路共艰难。
说剑怀燕赵，题诗薄建安。江湖浮未得，瓠落大樽寒。
遥思成鼎日，彷佛见龙髯。物以先朝重，香从侍女添。
金光浮曲几，烟篆透疏帘。几度摩挲看，为君长夜淹。
周室中微日，宣王励志年。谦虚资德教，玉帛起遗贤。
旱魃为时虐，忧勤契上天。载歌江汉什，武烈亦巍然。
彊察中宗治，王猷顿一新。励精勤综核，任法御臣民。
明作功虽著，敦弘意颇湮。轻儒迂德教，千古议纷纭。
宸章丽贞刻，翼宠见兹堂。吾皇熙圣学，文理何密详。
天德穆而纯，无少嗜好妨。大哉敬一功，勋华卓相望。
乾坤际熙皞，一德属明良。甄陶仰圣谟，报称当无忘。
忆别何耿耿，此怀谁得开。故人千里外，隔岁一书来。
道直存封事，时危属草莱。不知游子恨，翻作逐臣哀。
忆别无今日，生还有岁年。那期千里合，相见一潸然。
往事秋云外，幽怀落叶前。何时与同好，方驾枉林泉。
里聚德星久，堂开寿域长。对持春酒绿，共看晚花黄。
双鹤龄逾健，蟠桃叶正芳。翩翩三凤羽，将近五云翔。
峰殿郁岧峣，登临近九霄。曙烟笼阙迥，残月带城遥。
翔凤金为阁，飞虹玉作桥。乘舆罢游幸，花色为谁饶。
刘生于写松，能以酒力遣。酩酊气正豪，苍龙自舒卷。
西望长安道，东风吹绿尘。斗鸡三市晓，跃马五陵春。
柳色迷行客，花香扑丽人。金张居戚里，游宴不辞频。
别离频对酒，去住惜分襟。楚水归帆远，吴门驿路深。
晓钟孤客梦，寒月故乡心。为语同袍者，愁多莫苦吟。
香禽自何处，共立枝头语。唤起晓耕人，西畴足春雨。
昨日横门道，魂消鬓欲秋。寸心应未远，尺素已堪愁。
对酒青灯醉，看花紫禁游。离情如潞水，连夜只东流。
归梦春来剧，那堪送远游。身悬蜗左角，家在海西头。
天地才难尽，风尘道不谋。河堤杨柳绿，亦欲买归舟。
近阙山河丽，乘春景物明。中流波作锦，夹岸柳如城。
云动飞帆影，风回杂鼓声。况逢张博望，何异泛槎行。
玉珂知不并，兰棹幸同游。听莺堤畔树，送雁驿边楼。
歌外风轻度，杯中月暗浮。徒知行役久，无复越乡忧。
台高登望迥，台平驰射宽。平高各有志，民力空独难。
清凉开讲后，安国已书徵。杖锡随缘住，心怀彻底澄。
凤台成远别，狮座拟高登。便欲相从去，皈依问上乘。
已成三日醉，更上五峰亭。岭外云犹碧，尊前雨半青。
唯然南岳偈，莞尔北山铭。向夕传清梵，泠泠自可听。
淡泊来强健，颛愚息是非。久安容膝地，多补蔽身衣。
衰老人何用，忘年友亦稀。及春浑漫兴，莺燕掠花飞。
老圃问孤影，美人为独知。带来山翠远，题就月高时。
书阅蠹鱼尽，帆过鸿雁迟。五君有佳咏，终古诵延之。
斯人不可即，此地若为情。谶尽兴亡理，经留著作名。
春光摇树绿，水色入楼清。为向今朝望，南天气倍生。
草木皆秋色，离骚动美人。梦魂何处得，翰墨故疑神。
谁与歌燕市，空知泣楚臣。餔糟非众醉，吾亦任吾真。
风流江左似，并有谢安名。尊俎馀高论，笙簧度远声。
笑花颜更醉，舞燕袖偏轻。乐奉赓歌会，无孤吐握情。
罗罗松桧色，夫子踞长春。封地仍邾旧，流风与鲁邻。
道闲忧复作，机断报如新。四十来游者，依然愿学身。
昔人高可仰，其奈广川何。身在窥园少，忠留对策多。
野花馀锦绣，林鸟半啼歌。圣世贤良诏，儒生复此过。
层城依片石，古木咽寒禽。自有留名地，何存望报心。
筑坛多倚仗，垂钓辨浮沉。我亦王孙饭，游情楚水深。
空却有家累，生将无住心。挥金随地没，卓锡得泉深。
因报多相信，人天杳亦寻。白云堪补衲，栖老白云岑。
山容凉雨洗，湖色远天空。漾演送孤棹，飘飖乘好风。
浴来鸥鸟伴，穿尽蓼花丛。指点伊人处，江桥几度通。
会晤情方洽，暌违意更长。天涯同是客，秋杪各还乡。
黄叶飞杨子，青山绕夜郎。分襟即万里，相顾两茫茫。
已知秋社近，更绕画梁飞。主意岂不念，天时难独违。
双归辽海远，对语夕阳稀。花雨重来日，故巢还是非。
擘菂中还苦，丝丝讵易忘。灯光扶影怯，机杼入秋忙。
散发俄垂老，话心晚更长。未嫌霜霰逼，留验返魂香。
撚管丹初拭，敲铜血尽枯。已甘井底水，那问夜啼乌。
抱泣惟之子，扶床有小姑。才疑风日暖，回味可如荼。
爱我同台长，公清果独贤。立朝才几日，出塞屡经年。
北敌终颠覆，东人解倒悬。征夷又豪杰，同拟上凌烟。
乌头疗白头，种药堪自足。日长陟高坞，心洗千挺玉。
人心真不死，世道自纲维。薄分应偿夙，浮生敢更疑。
桑榆头白迈，门祚口黄痴。得慰而今后，天怜圣主知。
早发赵家围，问舟彭蠡涯。每怀辄数日，一别不多时。
乍起无条语，初沾未釂卮。烟波风色远，鱼鸟看人痴。
八秩齐眉健，人间盛事稀。一阳开七日，初度庆双依。
情极传佳绘，天长恨远飞。瑶池今岁会，祇把梦魂归。
分足皆为处，身便意自融。三竿安乐梦，一吹舞雩风。
午火空驰急，蜗涎岂解穷。兀焉今见此，大庇欲穹窿。
心安随处隐，何必鹿门深。马瘦囊诗骨，榕清生客阴。
曾携巢谷杖，不见披裘金。惟有东皋卷，灵魂不了寻。
鹏鸟何年去，南溟尚此墟。海腴新拓发，劫远旧灰嘘。
水润性从下，坤容德本虚。不须山上泽，已悟画前诗。
日午尘喧息，天光入望清。飞花过鸟逐，垂柳跃鱼惊。
雨尽溪声歇，云开山翠横。残春心不展，肠断数声莺。
古殿隐山隈，松花老碧苔。暖风吹冻去，飞雨过山来。
一榻午犹睡，双扉閒不开。野禅无甲子，烧篆卜春回。
灵石通汾水，晴春陟远山。嵓空渔欸乃，风静鸟绵蛮。
官府征繇省，农家岁月閒。十年频过此，吁我鬓毛斑。
记忆三年外，题诗问月岩。风尘今道路，宾主孰东南。
酒态应还美，诗篇任自耽。江州司马泪，何地湿青衫。
两度分符竹，千重到楚山。骥途翻蹇滞，鸟道总间关。
行役思乡远，驱车畏路难。滩声从百折，阅尽见安澜。
婆娑一古干，乐共此君友。任彼风与霜，岁寒心不朽。
心兮本空虚，节为斜阳曲。勿谓枝叶低，还堪凤凰宿。
挺出花柳前，不屈霜露下。谁知个里头，亦有君子者。
移出含章殿，犹妆寿阳额。岂无调羹味，山蜀良可惜。
诗酒闲中趣，琴棋静里春。当前行乐地，风景最宜人。
公为利名隐，我为利名来。羞见先生面，黄昏过钓台。
浮云起山泽，霭霭敷重阴。回薄遍太虚，肤寸即成霖。
飘风使之漓，迹灭不可寻。伟哉贤达士，泽物固其心。
遭时为卷舒，陆沈讵无因。谁言击磬者，不及南薰音。
禽荒古云戒，而况在闺人。深宫复何事，闭门阅芳晨。
吾皇周南化，内政日以新。行将执筐筥，撷彼南涧蘋。
谁知轩后阁，宛在水之濆。牖外树交合，阶前萍即分。
鸟窥书影静，鱼伺墨波勤。岂有山阴帖，人言此右军。
戒时非作态，入室自悠然。作古宛如古，可传无意传。
才情因以胜，位置佐之缘。方识命名者，前身玉局仙。
虚亭立水面，问树乃称奇。不谓虬龙影，能于隙地垂。
互承栏并槛，交接涧通池。长日披襟坐，摊书尤所宜。
中嵩太乙南，岩竹风犹扫。长镵吾欲来，为君种朱草。
日落归心促，天高朔气凝。月明寒渡水，烟白夜船灯。
疏懒真堪弃，脂韦素未能。拙哉萧狷叟，垂老乞为僧。
送客胥江别，微茫烟景分。舟前见新月，天际敛轻云。
夙有林泉兴，惭无竹帛勋。封书寄朝贵，应念久离群。
数载江乡卧，曾无政府书。未须嗟失马，久已愿焚鱼。
啸傲乾坤阔，优游岁月徂。故人俱侍从，肯忆病相如。
懒性甘终弃，除书忽漫传。阳乌分树杪，晨鹊噪檐前。
地忝铨衡重，心惭水镜悬。皇恩真浩荡，舒眼望青天。
数里天平岭，崎岖石路遥。孤云倚绝壁，万笏拥层霄。
岚阔衣偏薄，寒欺酒易消。肩舆归渐晚，落日在林梢。
风色晚来定，涛声听渐平。大江当县绕，片月近人明。
柏府寒乌集，松阶夜鹤鸣。沉吟灯下坐，多少别离情。
马上逢元夕，令人忆故园。月中弦管沸，灯下绮罗繁。
火树当空列，人烟彻夜喧。客途今寂寞，独坐向黄昏。
驰驱江路远，此日渡淮河。睥睨低红日，旌旗漾碧波。
春光看柳变，烟景翳帆过。身系浮名去，归期奈若何。
向晚风犹急，长途日易昏。征人寻宿处，驰马望前村。
过陇牛羊下，归林鸟雀喧。宦游此风景，劳役共谁言。
驰逐风尘际，悠悠祗自怜。除官当岁晚，为客在春先。
去国缘多口，还朝知几年。淮阳称卧治，不敢拟前贤。
四序问寒暑，光景讵能同。时哉观化人，蚤已明心胸。
行逢伯阳子，飘飖赞犹龙。安期亦说项，浮海渺霞踪。
未许道黄石，且自归赤松。于世有信屈，人智鲜如虫。
庭花方灼灼，阶鸟复翩翩。本拟旱云赋，翻酬明月篇。
一经宁尚白，对客况思玄。莫问齐名事，新诗与世传。
雩歌君懒和，佳雨亦徐来。太守亭边喜，杜陵诗里催。
楼花润色点，江鸟乱空回。勇读知鎏麦，子耕沾足哉。
近市一重扉，觞飞雨亦飞。清澜即濠上，骤瀑似山围。
始觉滂沱应，虚疑稼穑非。苍天放行乐，携手莫教稀。
三间红日足，半亩绿阴閒。不是卧龙处，空劳题凤还。
云山诗里态，岁月酒中颜。仍枕矶边石，飞花昼掩关。
五陵袭马气，夜夜拥佳人。白社吟诗过，青云结客真。
还添今雨梦，遥忆旧花茵。胜事仙湖得，劳君为买邻。
支离满天地，点点度轮蹄。堠火传边近，烟花障陌低。
陆生衣本素，楚客志须泥。沧海飞扬甚，无嗟浩劫迷。
矰儿偏吠客，花下卧晴莎。莫出东原猎，春来兔乳多。
送郎下西洲，畏侬不回顾。恨煞浪头风，转向烟中树。
烟树冷茫茫，风来吹断肠。赠我双环镯，不如置道傍。
长材宜德选，望邑丽神州。黄甲非身贵，青箱本国谋。
弦歌深里巷，雨露足田畴。矫首西山月，清光夜夜秋。
桃花开几许，客至槲林深。洞豁天门霁，岩垂石阁阴。
秦人家岂在，阮客路空寻。坐忆青霞髓，翻悬王烈心。
结客千金尽，酬恩一剑存。羞为狗盗伍，不傍孟尝门。
浓露洗花骨，苑空劳劳春。绿罽叠仙帔，粉姿疑笑人。
画屏罥幽梦，夜苦香不歇。楚竹裂凤膺，恨魄如悬玦。
芳兰不怨秋，幽桂不媚春。拂拭片月心，斗薮孤鹤身。
采珠须采蒨，怀玉休怀珉。当思镜中渌，归濯屐底尘。
杯罄烛花残，沈沈夜向阑。吟兼邻笛怨，坐怯客毡寒。
露蕙虫争缉，风枝鸟畏弹。未能消侠气，时拭剑镡看。
中朝人共说，未见已相知。此别又千里，再逢还几时。
雨来崖树暗，风静浪花迟。归到公堂里，停云合赋诗。
别泪不可忍，杯行到手空。风尘重作客，寒暑易成翁。
曙色连关树，秋声起塞鸿。天涯见亲友，还与故园同。
落景石帆秋，余红挂树头。斜憎樵笛送，迟赖估樯留。
鸦背光犹闪，霓边彩渐收。依依映征旆，远过驿西楼。
长安行路难，上阙隘秦关。万里貂裘敝，三边宝剑閒。
近闻绛灌在，翻谪贾生还。归去狂歌客，萧条草莽间。
山大必有灵，土高岂无异。翠浮几千丈，日月东南翳。
我寻五岳来，未问仙家事。绝顶望九州，衡山正西峙。
金华本学薮，渊颖弥锵锵。潜心事大业，奋志游羲皇。
一命讵足荣，千秋在文章。鸱鸢亦奚事，腐鼠矜鸾凰。
琼守相逢晚，来从海外头。岛微犹有国，沙尽更无州。
风雨迷蛟室，云霞结蜃楼。喜闻为政好，黎俗遍歌讴。
吾宗昔旌孝，双阙俨犹存。甘露降林木，白乌栖墓门。
永言思阿父，今复见诸孙。幸得慈帷下，均酬罔极恩。
山叶今何在，地汤能自温。挂衣无一树，处裤有多扪。
煖雾溶罗抹，寒风卧烂阍。近来无战伐，应不洗刀痕。
九日今朝是，相期亦未能。簪花怜病客，把酒忆高僧。
河雨舟难买，山云槛屡凭。裁诗坐草阁，极目尽渔罾。
村僻无人到，安居似野僧。柴门交岸竹，茅屋带溪藤。
煮粥宜杂稻，分茶间老菱。百年堪乐此，生计日相仍。
五月榴花雨，生凉到北窗。盘行金粽九，人醉玉瓶双。
黑发虽云改，丹心尚未降。诗成感今古，因吊汨罗江。
上有千尺桐，下有千尺井。风吹井上桐，零落井中影。
檐外雨初晴，幽禽四五声。桃花无限思，留客看清明。
厌客已三年，还家一怅然。挂藤空壁上，扫叶旧房前。
老鹤先归树，寒鱼也出泉。吾将洗苔石，与尔共安禅。
閒亭恣吟情，起坐不自省。霜髭时复撚，得句欲清警。
神游李杜坛，思入陶谢境。家声占诗豪，谁敢更歌郢。
作轩当竹林，客至延入坐。酒阑客散去，高枕竹根卧。
伯伦兴方豪，子美诗谩和。自笑尘中人，如君有谁个。
月貌那能似，云容不可描。蛙声乐数部，柳缕浪千条。
绿坂疑牛渚，朱栏是鹊桥。清商未旬日，芦荻已萧萧。
欢边杨柳树，叶叶郁葳蕤。妾家折杨柳，但爱绾别离。
饮马孟津河，河水冻结冰。虏儿听汉歌，不识歌中情。
阿母遣女织，织作嫁女衣。嫁衣色已变，嫁女定几时。
惟君爱嘉遁，结屋向江村。远月长随棹，残潮自到门。
心无时事累，家有古风存。已得川中乐，都忘河上言。
相逢驿西路，交深难别离。市桥同水泊，风雨独何之。
江黑一帆没，夜寒孤梦迟。仙踪无处觅，推枕益凄其。
落日照湖水，残杯催别离。常年分手处，寒柳半无枝。
才老宦方达，时清贫正宜。君当谢南亩，休与白云期。
斜日半帆明，西江浪正平。风云双阙路，吴越两乡情。
树绿沉山影，天空落雁声。孤舟渔浦夜，共语一灯清。
阁傍江城外，窗开云水间。只因尘境远，自觉主人闲。
日落见归鸟，月明看远山。移船候潮至，相送野僧还。
冠盖群公集，岩峦九日攀。赐萸思汉殿，落木怆秋山。
岁事凶荒后，边尘陇坂间。吾生尚鸡骨，不醉鬓毛斑。
君为金门彦，我向故山来。芳树绕庭绿，犹是去时栽。
寝阁铺余馥，宾位满青苔。孤赏谁为乐，园花空自开。
松柏挺涧幽，果有二千尺。古貌阅岁年，何曾改今昔。
逍遥陶隐居，杖履散踪迹。闻风爱厥声，不说堪柱石。
人生在世间，谈笑无百年。百年亦瞬息，生理忽茫然。
惟有桐乡爱，庙食自绵绵。天地同悠久，讵肯称神仙。
翚飞甚峻整，上界真人居。其奈为官府，案牍日纷如。
终日勤视听，耳目不能虚。何如作散仙，杖履自徐徐。
凤阳中都地，山水秀而平。赤气光腾后，犹能生俊英。
五马亦高贵，一笑澹无荣。乃知天下士，但欲乞身轻。
东溪通黄河，万里自天上。饮流寻其源，月掬光在掌。
九曲来棹歌，静夜得清响。光霁正无边，劳我驰梦想。
积雨伤春半，忽晴欣日迟。江山皆景色，花草自天时。
独饮吾难醉，有怀君未知。何时同旧榻，清语破前疑。
对花呼酒数，留客索诗频。谈笑真惊座，风流迥出尘。
车圆何择地，春好总宜人。闻说罗城柳，年来亦转新。
黯黯一年别，迢迢千里行。论交期晚节，顾我自多情。
涉世防深阱，看山忆旧盟。谁为元德秀，眉宇向人情。
百年将欲半，一艺不能长。进德惭多病，观书苦健忘。
情真时忤俗，意豁转成狂。蘧瑗吾师也，知非且自强。
两月传经去，宁亲借使骢。席常虚待左，道岂敢云东。
射策张家子，能诗任氏童。苍苍岱云里，何处听春鸿。
无山成僻地，独树得名园。看画不招客，灌花长闭门。
留吾好友宿，呼妇索清尊。伯药西园意，为君写此轩。
病不离山水，茆堂春又深。书从老友借，诗与小儿吟。
禹庙花朝过，兰亭上巳寻。漫言携药具，煮酒胜烧金。
万里古端州，分符作胜游。云山通庾岭，风土接罗浮。
县静仙凫远，楼高瘴雨收。未能逢故旧，回雁有高秋。
双旌拥使车，云海旧方舆。异域孤城小，元菟万里馀。
久谙中土语，兼读大唐书。会见承恩后，瞻星拜玉除。
梅花送残腊，草色报新年。客梦鸡声里，乡心雁影边。
发随时事改，酒为故人延。却忆沧江上，芦花隐钓船。
石罅无樵采，春深剥绿苔。孤云将暝去，群树送青来。
晴霭琴书润，阴森鸟雀回。醉吟看不厌，何处有蓬莱。
晓霁云飞湿，山高鸟度迟。客登石姥岭，人祷偃王祠。
岚气分晴霭，林光淡碧滋。何年一临眺，磨石醉题诗。
积雨暗江村，溪声到处闻。几家依绿树，千顷熟黄云。
负郭真堪比，汶阳何足云。东坡今寂莫，稼说有移文。
好景亭前月，宜休苑内秋。有田皆种秫，无竹不当楼。
枫落思吴下，梅开忆陇头。明年花发处，一醉破春愁。
村居掩薜萝，岁月易蹉跎。五马经年别，孤舟几日过。
雀声喧白昼，鸥梦落清波。谁在黄堂上，同听五裤歌。
琴尊度岁华，清兴浩无涯。野寺多逢竹，江村少见花。
沙浮惊立鹘，池小聚鸣蛙。欲向金门去，云山路转赊。
未去耕南亩，先来卧北窗。诗清秋入寺，酒渴夜临江。
云树思千里，烟霞滞一邦。离心将欲写，安得笔如杠。
江乡无旧业，霄汉有新知。身病仍耽酒，家贫易废诗。
梅开人别久，书寄雁来迟。寂莫江楼上，孤怀动远思。
新秋犹旅食，嘉蔬与芳邻。一饭应须报，宁同按剑人。
积雨洗崖嶂，奔泉会空曲。流为千丈溪，泓停深似玉。
霞吟发彩翠，花艳分红绿。浦云自点缀，岸峰相映烛。
旁穿震泽口，直泻颐山腹。日暮扁舟来，渔歌出湖洑。
伊人不可见，古台临野水。惟应公事闲，意钓还来此。
城门日色暮，郡舍秋风起。鸟飞绿芜上，猿啼碧山里。
宦情方淡如，野性或偶尔。巉巉云溪石，其下亦清泚。
牧之信奇士，纵横见当时。著书亦有兵，岂惟工赋诗。
画船张水嬉，禅榻悲鬓丝。广陵罢走马，阳羡亦解龟。
芳树竟寂寞，清淡自沦漪。斯人向千载，陈迹宛如兹。
何来称若土，泛泛起清风。诗卷留西派，禅心近北宗。
花明丹似女，松老秃如翁。前日天台去，辛勤折数筇。
西望岷为雪，南窥楚作云。酪奴堪自老，葆旅不成群。
丛浅蚕休织，田污鸟罢耘。山川厌腥气，流水濯巴文。
馈我高林杏，开函烂如火。安得秪树园，从公问真果。
大理世其官，能文法无害。执宪昌言朝，如何与谴会。
音容自矩律，筴算几蓍蔡。积俭乃起家，栾伯惭其汰。
伯父去已远，遗植森成行。哀哀抚育恩，见树生悲伤。
所愧为人后，凋落迷前芳。愿言慎伐剪，念彼椿萱长。
塞北风尘暗，江南道路赊。上皇犹在虏，贱子敢思家。
岁去人空老，天寒日易斜。不堪千古恨，抚剑独兴嗟。
汉阙朝回地，蓬山雪霁天。凤瞻云外辇，雷想殿前鞭。
绿漾铜池水，青浮绮陌烟。太平公等在，未可让前贤。
爱尔桃花坞，临溪新草堂。烟笼寒筱翠，风转野梅香。
积雪留残白，垂杨试浅黄。山公行乐地，时许野人狂。
春日寻幽赏，行行路转迷。忽惊高柳变，似听早莺啼。
翠桁依危畤，红桥度浅堤。即看新水满，疑入武陵溪。
忆昔潇湘夜，蓬窗醉梦惊。月明天似洗，无处著秋声。
木脱青山下，亭开翠水涯。孤舟荡双桨，何处访相知。
碧树俯清流，高人爱独坐。读罢发长吟，不知斜日堕。
春思日无涯，春园景最赊。蜻蜓缘底事，飞上海棠花。
万丈水晶宫，一点青螺湿。云暗鼎龙归，竹随湘女泣。
材大难为用，谁将此老悲。空山独高洁，不怕雪霜欺。
五老峰相逐，遥闻九派喧。天风晴送雨，海日昼多昏。
梅福丹留灶，陶潜菊绕园。柴桑能卜筑，不羡问真源。
高天开霁色，清气满园林。水静明灯直，云垂绿渚阴。
衔杯乐吾道，乞巧见人心。昨夜楼前意，遥遥度绣针。
新沐衣巾净，閒园夕照中。蚁封松树腹，蝉蜕桂花丛。
息侣孤踪秘，无机万籁空。惟馀钟磬起，不隔法王宫。
仲蔚荒庭静，天寒暮雨闻。明涵水潭石，细逐竹林云。
不了鸡虫事，空惭鸾鹤群。匆匆相见后，归路又斜曛。
迢递桃源近，逶迤竹径开。溪根春水漱，野笋暖风催。
暂协寻山趣，惭非遗世材。林间遇麋鹿，犹是漫惊猜。
溪深浮水气，亭迥带馀晖。雨径残碑出，风池乱絮飞。
观鱼野兴永，逐鹿世情非。槛外游春迹，留连独未归。
执热寻山径，林园退暑微。松阴客坐久，蝶翅鸟衔飞。
莫觅澄泉石，兼无叠雪衣。天风落怀抱，此意解人稀。
至日殊萧索，寒增宿雨晴。楼居寡仙趣，气肃见山明。
令节年虽长，穷途计不成。亲朋车马迹，时为致香粳。
众生无上道，开示方便门。非法非非法，斋心礼世尊。
明月照苍苔，横空一雁来。影翻飞叶堕，声带晚风回。
塞北征人思，闺中少妇哀。江南别业在，丛桂几枝开。
一夕秋风至，天空雁忽来。露漙阶下草，月落掌中杯。
故国书难到，他乡客未回。坐怜砧杵急，寒柝又相催。
落叶惊秋早，断鸿天际闻。遥思鹿门侣，愁看岭头云。
步月下庭除，萤飞花影侧。露下不知寒，鸣蛩动秋色。
静夜砧初动，凉风雨乍收。一钩新月上，应照故园楼。
片帆天际阔，落日远山青。隐隐风前笛，行人不忍听。
步月下庭除，青苔印鞋湿。行吟月转西，觅句还独立。
清献本狷介，琴鹤适相随。峻洁殊绝俗，家风君独追。
昔予与宗伯，内馆日徘徊。因兹契衷素，卓然出风埃。
何其廿载下，共把金陵杯。杯到莫停手，有诏行当回。
鞅掌风尘里，行藏暗自商。柳黄欺雪白，圆尘乱圭方。
访戴迟卬涉，卧袁哎我忙。占年果是瑞，信宿亦何妨。
入春犹积雪，柳色半迷烟。犊瘦怀长剑，乌饥立短椽。
徵租荒亩外，晨爨夕阳前。为感皇恩厚，扶犁强力田。
已完辑瑞典，策马任冲烟。堆堞二三里，诛茅四五椽。
农虞胼胝后，吏要税租前。寄语绥民者，毋遗硕鼠田。
清时犹在野，独卧见高情。移艇闻烟唱，钩帘看雨耕。
江晴双鹳下，树晚一牛鸣。回首徒相忆，柴车不入城。
花落满烟莎，兰舟喜见过。壮心丹未已，愁鬓绿无多。
小燕斜斜舞，新莺婉婉歌。都将旧游意，一笑付江波。
偶忆许玄度，一寻都讲坛。疏钟出兰若，片雪到旃檀。
定后鸟初下，诵馀灯未残。万方多事日，谁识此中欢。
诗律向谁绳，深宵读杜陵。蠹鱼惊散帙，蟋蟀伴残灯。
爽气三秋迥，清辉万里腾。空怀樽酒意，屡向曲栏凭。
我爱陶彭泽，幽居行不悭。胸中无晋代，眼底识秋山。
思入岚光淡，情随云影闲。寒花欣作伴，高躅几人攀。
尘嚣飞不到，喜得此山深。海雨滋松色，溪风近鹤音。
泉烹阳羡茗，座听颖师琴。盘礡忘归去，斜阳下远岑。
海鹤风神爽，霜筠气节清。诗书千古重，轩冕一铢轻。
德望承先世，文章属老成。方塘来宴集，写我灌婴情。
客晤何曾久，他乡却忍离。君能开好抱，我亦不相思。
陇树云千里，江门酒半卮。山川从此隔，鱼雁莫教迟。
佳节逢重九，孤踪寄海涯。自怜犹墨绶，多病已黄花。
欲问南来雁，那堪此际笳。夜深眠不得，移枕听慈鸦。
戎马长驱后，何当旱魃连。火云空片片，云泽竟玄玄。
却负苍生望，还期大有年。也知诚未至，神不为予怜。
庭穴蚁何处，长空燕不来。正须潮湿础，又见月盈台。
汗背翻成雨，劳心已作灰。何当瞻拜际，一洒润苍苔。
西云不作雨，东起亦成空。水落三江外，民忧四野中。
天心真默默，神听却聪聪。愿以狂生齿，将来换岁丰。
戾政干阴谴，招灾自有因。要知狂子罪，不在细民身。
神奉天诛赏，灵来雨海滨。但令彫瘵起，还作十分春。
忆昔别离时，欲想心先痛。独自拥寒衾，一夜难成梦。
只见碧纱窗，竹影频移动。残月冷花梢，幽恨和伊共。
旅雁归不尽，春风朝又过。东郊一以别，青草更如何。
客舍吹榆火，征衣换越罗。关河莫回首，杨柳暮烟多。
江南三月时，花发满棠梨。故国开将遍，游人多未知。
云山何处尽，岁月自迁移。莫遣春风里，年年马首吹。
苦历三冬尽，更残欲报春。颁正无旧历，守岁有孤臣。
炉续馀香火，灯留半壁人。呼儿还问礼，流泪谢君亲。
自分难逃纲，闻君复禁门。千金何用侠，七尺且酬恩。
末世亲知薄，时难友谊存。诘朝谁后死，先为一招魂。
笑别成沧海，怜君复浪游。几年京口雨，长夜白门秋。
疲马将人老，寒关共月愁。华亭有归鹤，遗泪不堪留。
年来长下狱，不负狱中灯。此地人谁到，怀师道益增。
敢无惭羑里，犹恐愧孙登。盼盼慈光上，巢云定几层。
知有心期在，干时岂未能。方归湖海客，随伴蜀山僧。
细草迎幽径，閒花笑古藤。池塘有新句，留梦待佳朋。
汝去度郁水，西江路更西。东风芳杜晚，落日子规啼。
旅思遥旌旆，乡心切鼓鼙。悬知他夜月，相忆在兰闺。
严遵常闭肆，匡鼎亦传经。短褐谁曾问，哀歌只自听。
观棋多妙理，嗜酒且沉冥。楚客宁知此，江潭赋独醒。
风急残钟断，山遥古寺微。正堪松树下，卧看晚云飞。
击石试新茗，弹棋掩竹扉。斜阳烟火绝，鸟道一僧归。
凉灏生微月，纤纤出素云。移床嗔竹影，掩袂惜荷芬。
酒店沙头静，渔灯浦口分。故人隔江水，何事久离群。
一剑南游惯，山行秋始凉。草枯泉脉见，树合地形长。
去马冲残雨，归鸦背夕阳。临岐更何语，涕泪在衣裳。
幽居隐薜萝，谁问夜如何。风定云昏斗，星稀月度河。
征鸿闻去远，落叶坐来多。见说边庭士，防秋尚拥戈。
竹外四三家，通江径路斜。得钱新买犊，就水屡移车。
稚子晴探椹，荆妻早种瓜。日高初饱饭，种火去烧畬。
竹底径逶迤，人来犬未知。天寒樵事苦，雨湿饭香迟。
草接茅檐长，藤穿瓮牖垂。老翁衣百结，时却卖蚕丝。
洗竹添新笋，培桑减旧条。就风钻火易，凿地引泉遥。
檐挂新收笱，池浮旧弃瓢。西邻春酒熟，深夜却相招。
几点催花雨，疏疏入画楼。推帘望远墅，烂锦盈汀洲。
昨夜碧桃树，凝云缀不流。朝来庭草色，挹取暗香浮。
飞琼方十五，吹笙未解愁。次第芳菲节，清吟知未休。
帘外响铜签，雁唳秋宵远。罗帐烛光微，不信檀郎浅。
惜别展幽欢，梦逐银屏转。飞去学鸳鸯，一枕花魂软。
积翠浮天镜，飞丹跨海虹。五云缥缈下，六寺有无中。
弹指违秦世，披襟忆晋公。鹧鸪啼不尽，春事在田功。
重得溪桥句，悠然见白云。风流忆尔辈，感慨寄斯文。
境与身名尽，情从山水分。禅关如可叩，莫遣悟声闻。
渐觉溪声杳，山深古木稀。烂柯无客到，飞锡有僧归。
宝盖临丹阙，莲花傍紫薇。祇疑诸祖后，此地说传衣。
空山宜避暑，尽日老僧閒。时与微风会，偏来脩竹间。
清斋留福地，小品格禅关。万虑澄然后，孤云自往还。
纷寂无二见，往还不住缘。偶乘秋兴发，自觉道心便。
趺坐悬危磴，行歌答细泉。五花天外落，深锁石桥边。
忽忽何太息，颠毛亦已斑。身悬行止地，道在废兴间。
一夕争千古，新愁换旧颜。家缘聊尔尔，尊酒话宵閒。
有物元如此，无材柰尔何。云高千仞小，山静一拳多。
新刻磨崖字，遗声击磬歌。不须袍与笏，意到即相过。
数峰波底起，古寺远红尘。钟磬沉孤屿，鱼龙是四邻。
夜灯分钓艇，朝钵乞鲛人。玉带遗何日，迢迢江上春。
老来多积感，久别语翻稀。亭竹栖烟薄，江风吹浪飞。
闲情同落落，衰影自依依。应念吾生拙，中宵慰息机。
久不对江水，鉴形如故人。岸容已寂寞，草意竞鲜新。
迹寄沧浪淼，心从物外亲。天风吹海沫，聚散亦相因。
天风吹欲去，孤坐四无邻。树杪洪涛落，云移杰阁新。
夜灯分钓艇，朝钵乞鲛人。欲浣江心水，禅衣不染尘。
不到匡山久，依稀谷口云。溪声自相答，潭影此中分。
倦羽思幽托，高飞势绝群。路寻松顶出，钟磬下方闻。
入尽翠微路，松门面面开。自无尘迹到，空见白云来。
胜概知何代，登临未欲回。风泉如有意，曲曲下岩隈。
中宵独不寐，万象总萧然。隔水来寒磬，西峰落夜泉。
月高霜气重，风急雁声偏。明日罗浮路，回看何处边。
浓浓开更落，寂寂复相亲。犹自怜残蕊，那堪踏作尘。
拂来春带恨，飞去蝶伤神。閒砌几回扫，东风最恼人。
欲理还山楫，秋风叶正飘。长怜谈剧省，又作别离遥。
帆影分乌石，湖光到紫霄。几时寻旧约，携手薾云桥。
岸回千路合，枫夹大江寒。梳土通云气，删苗入药栏。
蕉衣长受墨，笋箨落为冠。静了花间事，看舟渡石盘。
人皆病酷暑，竹下独清凉。一枕羲皇梦，频斟元亮觞。
天乎未欲治，轲也亦徒伤。经世况谁事，山夫久自量。
几度层冈迥，朝烟午未收。豁开惊日近，风送觉身浮。
石阪马蹄软，霜天雁唳愁。滔滔东去水，一柱自千秋。
自愧亦何得，高人辱远寻。联床经日久，看月每更深。
几点忧时泪，百年为道心。明朝分袂去，谁更是知音。
万里北风急，弧辰度远乡。溪桥夹市断，云树接天长。
沽酒仆相劝，桃灯夜未央。追思昨岁夜，朋革满山堂。
何处德星聚，今朝大会开。烟村历涧道，古洞傍林隈。
董子下帷愤，长沙治世才。四方政多事，碌碌亦何哉。
天祸东扬日，孝儿独有名。丹心青史在，九死一毛轻。
挝鼓声争烈，服砒意更倾。令人思蔡顺，厚遣赤眉营。
烈妇祠焉在，渹渹浙水东。共姬千载义，梁女万夫雄。
山籁传哀韵，郊花带血红。成仁儒有训，临难几人同。
君家石冈侧，门对石桥幽。桥下澄源水，还归萧峡流。
数月同幽难，一朝慨别离。送行无喜色，居险有忧思。
好结诗书伴，不为贫贱移。山林吾素志，应筮丈夫需。
一死丘山重，三纲世道存。谁能三境界，别立一乾坤。
魄化韩凭树，身从焦仲坟。山根土花碧，长护啖时痕。
一表秋前捧，单车日下征。青春江海意，白发庙廊情。
圣寿天同极，臣心水共清。升平如可待，司马相皇明。
海日上孤帆，山云交杂树。美人方晓眠，更在林深处。
秋风起兰皋，萧萧坠霜叶。空庭坐无眠，清漏何时彻。
美人胡不来，慰我经年别。相思复相思，中肠九回折。
萧萧戎马鸣，悠悠赴遐征。洒涕别亲戚，前行有期程。
骨肉恩难断，负戈且吞声。开边报明主，宁顾死与生。
我非将门子，生本良家儿。少年事驰骋，射猎南山陲。
邦家有急难，诏书下丹墀。跨马出门去，立身当及时。
平沙浩漫漫，行迈不遑歇。父母生我时，岂知从战伐。
风吹陇头树，月照原上骨。成功勒燕然，千载名不没。
笳声与陇水，呜咽夜复朝。后队来何驶，前军去已遥。
天高月皎皎，野阔风萧萧。宁知主将略，不在弓与刀。
去年灭龟兹，今年斩楼兰。不忧道里远，但念衣裳单。
北风卷沙雪，凄凄日夜寒。安边在今日，焉敢辞苦难。
将以勇而决，兵以炼而精。信赏乃必罚，置死而后生。
勿云古人长，勿视今人轻。一念苟忠义，活人有令名。
下马沧海头，磨洗刀上血。翻思杀敌时，奋勇肝胆热。
丈夫身许国，此心久已决。生当树功勋，死当立忠节。
城郭顿生姿，金陵坐镇时。致身时辈许，乞疾主恩推。
人老攀江上，山林卧海涯。祗应五色诏，名德复娄师。
与君结静因，回首俱陈迹。缅忆山中游，岁景倏已夕。
秋飙飒空林，淡月来寒石。兀坐亦何言，含情念畴昔。
岂是谈经所，真成载酒庐。竹停仙客骑，花翳孝廉车。
秉烛惊山鸟，调琴出浦鱼。悠然对孤屿，宛在水中居。
雨雪满夷山，相逢逆旅间。寒云依竹屏，微月映柴关。
酒半思陈迹，灯前认旧颜。廿年今邂逅，忍复送将还。
端坐意不适，夏林飒已秋。忽逢关外使，暂缓望中忧。
野日回残照，池烟淡夕流。怀君欲何语，独上竹西楼。
送尔之南国，清宵恋别觞。词人江左客，刺史汉中郎。
碧柳临官道，秋兰绕郡堂。遥知讲经处，赓和有新章。
同和日云稀，怜君复远违。青山双屐在，白首一帆归。
野烧浮残雨，寒林散夕晖。因兹忆畴昔，相对各沾衣。
城阳分手地，摇落倍前时。微月衔高树，寒云覆古陂。
新知竟谁是，旧好复何之。寂寞朱弦夜，思君只益悲。
台前洛阳路，送尔向秦年。岂意歌吟地，真成邂逅筵。
寒花然暮雨，落叶乱秋烟。为语同袍友，相思实黯然。
好古君侯最，遗编赖不亡。远从济上授，曾向壁中藏。
负马图才识，伤麟义未荒。简将青竹剖，函以碧芸香。
存乐元闻鲁，传经幸在梁。因观科斗字，白日到羲皇。
何处黄鹂语，垂杨紫陌深。一声初破晓，千里远流音。
出谷将求友，迁乔欲上林。叮咛如有意，还感别离心。
似汝年犹少，投予赋已工。青藜三世后，赤帜万人中。
朗润知潘似，清扬忆卫同。韶颜吾尽掷，一怆异时红。
洗钵焚钞去，瞻云倚棹歌。离乡吴语变，入咏楚骚多。
五老峰头瀑，三江雪后波。?衣棕笠子，袖手看嵯峨。
城隅采桑地，车马日缤纷。自恨轻来往，何当怨使君。
千仞不是高，世界了无碍。试来一振衣，天风在环佩。
绝壑遥怜尔，萧条碧树阴。危冠如有意，薄翼自成吟。
身与秋枝浅，声连烟月深。临风断续听，谁识倚阑心。
飞花吹不尽，荡漾空江湄。落处无人见，沿流独去迟。
芳情萦弱草，香气结寒澌。正有寻春者，茫茫河上期。
寻幽不出谷，沿路踏溪阴。忽入源泉处，苍然一径深。
石桥通药圃，竹坞接花林。自可忘人世，如君高隐心。
危石江心出，疏林见画堂。云烟媚帝子，风雨怒彭郎。
水落山容静，天空鹤影翔。妆台对碧藓，无复拥霓裳。
久雨惟饶睡，高楼苦忆君。遥怜前夜月，只隔一溪云。
碧映船窗水，香焚绮幕芸。有怀吟不就，空自惜离群。
宝刹长干外，登登紫蔓长。曲池悬玉涧，幽径落天香。
旭日摇金塔，纤云拥画廊。偶同王子敬，看竹到山房。
今年春色早，人日见梅花。香入禅房静，影随初月斜。
折来乌几乱，看去白云赊。东阁无由到，诗成惠远家。
古寺荒烟合，巍然三殿存。回廊馀磴石，曲径满苔痕。
岁久罘罳暗，庭閒鸟雀喧。独怜车马客，一宿恋空门。
捧檄趋平谷，西风送马蹄。秋深衰柳变，日落晚山低。
荒草平原合，黄云入望迷。边城烽火息，野老自提携。
种花莫种奇，卜筑何妨拙。客来归不归，楼上看明月。
楼前湖水平，楼外四山青。楼中经一卷，堪醉不堪醒。
白昼莺声啭，清宵鹤唳过。几番沉醉后，唤醒兴偏多。
天地何简易，六经何支离。安得杨子云，尊酒共楼居。
吾读稊稗篇，庄生如有悟。糟粕苟不存，吾道在何处。
果哉糟粕矣，煨烬莫疑秦。韦编三绝后，谁是醒经人。
醉经何可当，楼名浪标榜。痴迷复痴迷，前身疑象罔。
若将湖比镜，湖光镜不如。若比醉中人，脱身堕太虚。
谁开湖上岛，新篁绿未齐。齐时应嘱付，合有凤来栖。
岛上楼堪画，湖山敞画屏。不有楼居者，历历为谁青。
枕此支机石，欲挹天浆冷。无奈泥丸翁，时时唤令醒。
一夜点苍山，入君读书舍。芊眠白云色，而亲在其下。
叶叶双芙蓉，半蚀土花碧。乍可千岁埋，不借一夫力。
只道为官好，焉知行路难。乱山排画戟，危涧泻惊湍。
泥渣疲征骑，尘埃暗法冠。明当解簪组，归卧粤江干。
虚馆何萧爽，奇观未寂寥。砍楠刳小艇，跨涧驾危桥。
溪味鱼虾少，山肴笋蕨饶。公家犹在念，此兴属刍荛。
持节饬边戍，停车问蜀风。山川三峡险，文范万方同。
身懒常思退，才凡但效忠。愁来须仗酒，一醉倚崆峒。
客路何多雨，泥途不可行。野花愁褪色，山鹊湿无声。
布谷催春种，斜阳报晚晴。明朝复何处，身世一浮萍。
泛宅非今日，清欢任偶携。滩光月影上，山色晚霞西。
极目随移棹，生涯试杖藜。江洲无载酒，还似武陵溪。
仙舟南海去，竹马峡山迎。好雨知时下，凉风到处生。
砚山包肃庙，香浦隐之亭。历览能追忆，低昂万古名。
曾闻汉鲍靓，海上阻秋风。我亦罗浮去，飘飘烟雨中。
鱼龙舟子惧，鸡黍野人同。暂憩茅檐下，沧洲兴不穷。
海色莽空阔，江村何寂寥。田家具灯火，野客候风潮。
漫傍丹枫宿，应期黄鹤招。如逢葛仙令，知我狎渔樵。
山闻如日观，君宅与云齐。西子澄湖在，毛公仙处迷。
霜飞春草歇，月出夜猿啼。何日攀登遂，扬帆震泽西。
江上晚来山，宛似五湖绿。我行霜尚繁，已听莺出谷。
三岁桃李花，天涯一何促。非乏箜篌声，不解秦人曲。
长裾畏风尘，握粟厌童仆。携手会稽云，扁舟未为速。
龙輴金铺丽，蜚廉贝阙县。燕藏朱户网，花隔绮疏烟。
刻漏虚银箭，宫槐积翠钱。瑶台夜夜月，不复妒婵娟。
绀宇环天第，青苔琐汉宫。翠华雕辇去，露榭舞衣空。
风散琼林绮，花流温沼红。玉人抱银钥，羽校列云中。
冰柱悬河直，鲛绡布地平。初同梅萼竞，亦乱柳须轻。
箔隐朱楼媚，虹垂宝户明。素娥香室静，却爱点苔英。
入洞多门户，乘高野望饶。花栏依曲磴，潭水接流潮。
院院游难尽，莺莺听转娇。屏间有弦管，待月辄通宵。
采薇南山下，忽忆千里人。岂无临歧言，一别今几春。
旧交容易新，新交容易亲。缄书重复启，曲折情难陈。
勿陈逢彼怒，人心不逮故。愿言秉子德，千秋爱贞素。
拂曙启荒扉，雪照兰林莹。迥榭眺氛氲，层原阅弥亘。
春动鸟数声，晴开烟一径。欲访垂纶人，悠然五湖兴。
广庭净霄色，良夜悦流玩。况对巢箕人，同怀发幽赞。
散步林暝交，微星吐华粲。彼美云中魄，徐驾升清汉。
玉彩含霜来，金霏随风散。繁弦起两阶，孰知我心乱。
季也黄花酌，依然故里欢。留芳度冬序，迟候赏秋残。
细艳云藏暖，疏阴月到寒。伤心倦归者，容易两年看。
帆飞川路永，烟雾杳空溟。蓼积寒江渚，枫凋古驿亭。
日沉昏溜影，云起乱峰形。入夜看牛斗，安知有客星。
风蓬去未已，烟蔓复牵情。分鸿下林影，别鹤上琴声。
征舻惜潮便，祖酌畏尊倾。离亭有青草，空识合欢名。
行行道转远，于役定何求。旅思依旌幰，乡心向驿楼。
霞阴凝杂树，海气逐惊流。此夕劳歌罢，惟应月伴愁。
敛衽辞阙路，徙乐望川涯。水练开烟素，苔衣结浦华。
云行低合柳，江浅细澄沙。何必穷源使，言乘银海槎。
晚溯彭山道，归云暗几峰。残阳向湍没，飞雨度川重。
谁遣长途思，还伤逐客踪。已看淮岸尽，乡梦渺何从。
乘兴来山寺，清樽共解颜。院深春昼永，香袅午风闲。
短屐行应遍，危栏倦亦攀。白云飞不定，何处是乡关。
临江一片石，智者不能谋。着膝堪垂钓，横肱亦枕流。
云来添夏席，酒醒拥秋裘。为甚梦相引，前江风打头。
一雁横空立，羽毛看欲飞。自怜宵汉近，不羡稻粱肥。
双翮淩云气，浑身着綵衣。何须化道士，始识丁令威。
共钓淩波去，西山欲拄颐。选山擎蕊榜，招隐忆芝眉。
山气佳仍淡，晴岚出愈奇。凭虚堪独赏，点抹未成诗。
星轺临岳度，云磴倚穹跻。双旆凌空出，千山人望低。
折梅惊岁换，烧竹讶春迟。瑞色摇书剑，琼华照眼齐。
节序三春半，风尘一客来。雨藏巴国树，云暗岳城台。
雪浪翻犹没，林花湿更开。商霖如可作，还拟遍穷垓。
揽策逢朝雨，登舻欲夕曛。远天浮楚水，白日散江云。
渔火岸将暝，莺花春正分。有怀成独坐，愁绝棹歌闻。
楚国晚山霁，巴江春水生。雨馀烟浪阔，天远暮云平。
若济惭非楫，临风想濯缨。未能投组去，泉石负幽盟。
祖席停征盖，瑶琴伴使车。陇梅差可折，津柳若为舒。
白雪歌来风，青春客佩鱼。不堪频送别，况乃岁将除。
幸托蒹葭好，因攀玉树姿。忽从分手处，转觉渺心期。
越国人占岁，楚乡客问歧。独怜汉川上，一鹢下江湄。
执鞭从委吏，徇禄岂辞卑。行道固如此，代耕良在兹。
岭郡蛮烟合，都亭别思滋。驰驱看轫发，珍重慰吾私。
展告辞枫阙，仓茫问粤津。几年为客梦，万里获归人。
冰合堪濡滞，时平足隐沦。无能生羽翰，利涉待江春。
几载客京华，千山归路赊。误将忠作孝，敢以宦为家。
坏土变陵谷，关河阻汉槎。不须叹留滞，回首是天涯。
逆旅逢佳节，征帆未可前。雪华添旧鬓，岁历检新编。
冻浦澌仍结，春云霭欲连。主恩同恋马，清梦尚依然。
椿萱凋谢久，孤子独遐思。宰木乌啼夜，空庭月落时。
寻常来梦寐，彷佛见容仪。无限伤心事，相看泪亦随。
雨绝梦无情，灯帏恍惚明。馀香收病室，高枕压愁城。
树动窗含影，钟来屋接声。更阑拥衾坐，侧耳听鸡鸣。
吟苦竟忘寐，一灯孤影人。溪楼连夜雪，山县隔年春。
水碓响空涧，石床生薄尘。寒更过桥去，还向酒家亲。
郎署飞符日，题书问谪居。自因乡使到，翻觉旧交疏。
风月尘沙里，边风鼓角余。谁知迁客梦，夜夜绕鸾舆。
同作他乡客，嗟余更滞留。关山明月夜，边塞白云秋。
汉阙孤臣梦，胡笳万里愁。桑干河水近，知是忆并州。
客言保障地，无复使君贤。礼乐原蒐贵，楼船汉将专。
令严朱桁月，烽净白门烟。更有平原馆，衔恩国士偏。
薄暮沐时雨，凌朝陟崇山。泄云去复来，流水清且闲。
褰裳俯茅屋，高论激晴澜。层轩既显敞，好鸟鸣间关。
开樽意殊乐，剧饮未言还。何当脱尘鞅，共卧青松间。
斜日在松杉，千崖冥色酣。山藏五柳宅，路转百花潭。
乱石明苍玉，遥峰露碧簪。终希陪妙躅，来此脱征骖。
园陵今作寺，秋草向沙陀。事叹千年往，人怜两度过。
山川明霁雪，钟磬带烟萝。于此别知己，尊前意更多。
瀰瀰江中水，黯黯江上树。眷彼同心人，胡为忽异处。
驾言从扁舟，积雨不可渡。愿随双黄鹄，庶以相会晤。
飞轩窅洞碧，溪口寒流深。溪南一峰峻，众壑波上阴。
杉松乱天影，水月乃余心。时节开竺书，寂寂空中音。
杂花逗秋思，鸣瀑弦素琴。愿垂白鹤影，永矣谐幽寻。
田食不厌肥，沙宿不厌广。天长洲渚静，露下蒹葭响。
关河屡超忽，寒暑互来往。南翔先雪过，北翼迎春返。
预愁远道苦，岂暇高丘想。同类聊自持，分飞恐矰网。
小小持金镜，随妆日几回。春光能自媚，飞燕莫相猜。
香径缘花扫，寒窗候月开。长陪云雨态，学梦楚阳台。
洛中无负郭，渭曲久垂纶。偶值唐生笑，谁怜蔡泽贫。
莺花迷去路，萍梗度芳春。寥落怀知己，临风泪满巾。
久阙东山赏，烟萝欲卧迟。金霞寻晓望，玉树候秋期。
九鲤何曾返，三花未可窥。南归有玄鹤，书此报君知。
草檄驰高阙，分符出未央。雕弓秋玉镂，宝剑夜金装。
马饮长河白，兵交落日黄。军中诸校喜，生得左贤王。
神藻生常识，玄机即迩言。听聪通四耳，悬解彻三门。
画璧图仙史，彤箫折道论。真风平地起，妙理匹夫存。
野鸽犹传法，游鱼亦讯諠。音从万象起，观世得心源。
谁诵洞灵文，朱篇绿字芬。龙蛇象外隐，科斗画中分。
苍颉精研得，轩辕睿思闻。杀机天地发，祗用建人群。
玄化垂真诀，仙机在席端。至人心洞达，妙道日盘桓。
应世神无碍，调身理自安。冲虚神气守，澹荡百灵欢。
变处风云起，开来宇宙宽。凌霄持一剑，谁为辟邪难。
真人怡寝息，灏气日流行。万方心不挂，一贯理真明。
宇宙机偏合，烟霞梦不惊。道摩疴自去，服食骨先轻。
宝鼎风烟正，金壶滴漏清。华山曾羽化，留得五龙名。
苦心日宛转，九原竟寥寞。服尽泪随尽，此道今人薄。
河梁同舣棹，杯酒夜相亲。坐对青灯久，还惊白发新。
烟霞三径侣，天地两閒人。故旧论心处，相看醉态真。
相逢多别酒，归路欲何之。江水曹娥庙，湖山贺监祠。
乡愁兼雨重，旅望入秋悲。倘忆江东侣，论文复几时。
朝朝听鹊报，日日掩重闱。莫踏门前草，留踪待郎归。
窈窕将军宅，招邀长者车。彩霞秋竹乱，零露夕花舒。
水抱庭除碧，屏开石镜虚。尊前好明月，相对意何如。
征夫逐草露，夜夜月中眠。雾拥玄猿啸，风吹白雁旋。
有江能绘树，无路不生烟。旭日秋光淡，芙蓉亦可怜。
陇水下陇头，东西南北流。浮萍逐陇水，一去不复收。
陇坂回九折，七日乃得越。如何下陇水，瞬息成诀绝。
残月宝刀白，微霜陇树黄。笛中闻折柳，那得不思乡。
杳杳空原暮，萧萧旌旆行。长风吹海暗，新月傍人明。
河影城头堕，秋声塞外生。客怀频倚剑，时事正论兵。
芙蓉面可怜，卷施心不死。红豆落深坑，到底相思子。
战兢防失足，顷刻莫驰心。勿谓人谁见，当知帝汝临。
云路渺无际，师游何处山。故林今日别，高兴几时还。
春色五湖上，风光两足间。当怜明月夜，空自掩柴关。
君自广陵来，名花向此开。莺疑歌洛苑，凤似下秦台。
绛雪飞觞兴，青云染翰才。春湖殊解意，留客未能回。
保德鱼盐部，分符已二年。河分西陜界，地控北胡天。
行部无完屋，传家有敝毡。吾归寻旧隐，须信橘中仙。
诗就方辞枕，回头记不真。草堂三日雨，花坞半年春。
绿酒多閒日，白头非故人。眼看湖水涨，正好钓青蘋。
柴门临水闭，远树接平畴。菜町穿蝴蝶，桑村啭栗留。
世机今已息，身计更何求。只有看山癖，晴明始上楼。
山村烟树外，时听子规啼。碧藓花间地，青蔬雨后畦。
年光飞野马，身事走醯鸡。却笑山妻苦，缲车响院西。
旱久千家市，朝朝米价增。焚尪忧县宰，乞米避邻僧。
赤地连苗坼，黄尘障日腾。何时松下榻，一雨洗炎蒸。
散发长松下，从教碧藓侵。青春呼酒伴，白日卧书林。
问卜辞詹尹，浇畦接汉阴。每逢天气好，行坐白云岑。
久辞城府去，默坐叹浮生。服食非吾事，炎凉任世情。
山光浮墨沼，松影落书棚。一曲沧浪水，长年可濯缨。
破研经年洗，诗成不计篇。松窗迷鹤梦，石壁杂蜗涎。
市远无鲜食，堂低但采椽。野芳经雨后，屐齿几回穿。
绕舍团青嶂，萧然自一村。竹烟茶灶煖，松火酒炉温。
径引通池水，岩藏啸月猿。故人无孺子，谁复过陈蕃。
自到东山住，柴门尽日扃。三间悬罄室，一卷相牛经。
帐覆萝阴翠，茵铺草色青。只因多酒债，赢得屈原醒。
偶尔襟期合，相携坐竹根。霜华犹满径，风叶漫开尊。
故国飞鸿断，长途老马存。非君慰寥寂，谁解扫行园。
经行山径熟，霜叶满归舟。野渚横疏树，重滩引细流。
残霞惊水鸟，寒月白芦洲。乡邑欣逢旧，从耽水木幽。
腊半宜阴冻，青阳转小和。江梅春暖动，霜月夜寒过。
霁雪随鸥尽，朝云逐雁多。衰迟惟涧壑，宁意紫芝歌。
山谷寒应早，幽怀绝垢氛。白波双涧雨，红树半坳云。
啼鸟欺新冷，潜鱼傍夕曛。寂寥何所慰，先哲有遗文。
林居休暇日，春尽夕阳坡。山近青岚少，池平绿草多。
暄风巢燕定，残雨晓莺和。薄世情缘淡，应惭逐逝波。
每爱桐江秀，尘衿洗黛螺。水流浑不尽，山静看偏多。
秋树连云住，渔篷载雨过。何当无一系，钓濑老烟波。
好遁宁高尚，栖迟若去官。扫云期晚霁，卧雨惜春寒。
张说文辞癖，陶潜水木宽。故人书少慰，尘累了无干。
官舸宵征上，丹衷切帝畿。水寒霜逼枕，江静月侵衣。
微火村墟僻，残烟网罟稀。山林衰倦久，鸥鹭惬忘机。
习性未能忘，摊书日满床。四邻分树色，一径借溪光。
听雨支高枕，下帘留晚香。萧闲生意在，庭草过人长。
悄悄荒林色，狂歌兴转长。百年初解饮，一月早空囊。
霜雁求禾穗，花蜂聚蜜房。营营有如此，绝倒楚庚桑。
西日经林暖，迟迟曝背情。即看残烧尽，遥辨远山横。
寒水痕多浅，空郊响易平。病躯便短褐，不用献君明。
歉岁恒多雨，林扉隐白氛。一春强半去，百舌故相闻。
鱼艇生衣合，邻桃戴叶分。幽居了生事，南亩望耕耘。
睥睨沧溟上，登临兴若何。烟笼关树远，雁带领云过。
柔橹鸣春溆，繁花照晚波。双江无限思，只是夕阳多。
短袷狎轻风，檐牙映日红。水流残雪外，家住鸟声中。
柳怯颜宜笑，梅欹韵特工。故人春倍好，应访百花丛。
野阔爱春幽，新晴觅寺游。立僧当径望，融雪向门流。
净色悲诸界，浮生哂一丘。怜君厌嚣俗，行处即沧洲。
诫尔出门去，门外有瞿塘。吾心有坦途，吾心有康庄。
夷险自己求，天乎人何尤。聪明男子身，只在一回头。
生长出边疆，碛西飞鞚长。气薄三河少，恩倾大郡良。
横行蒲类海，射取鹿蠡王。骄嘶朝紫禁，散尽玉门霜。
带月饮长城，临风嘶汉营。身经百战后，名以十年成。
不傍将军泣，偏从伯乐鸣。朝来看蹀躞，肠断猎胡缨。
苦雾缠丹旐，阴云拥翠旗。山川皆敛色，草木亦含悲。
雨泣千官送，风号万国随。萧萧笳吹发，不似奏韶时。
玉勒千金马，雕文七宝球。鞚飞惊电掣，仗奋觉星流。
欻过成三捷，欢传第一筹。庆云随逸足，缭绕殿东头。
绣殿宜晴日，彤楼切太虚。卿云连复道，颢气护宸居。
建凤黄金榜，疏龙白玉除。仙蓂乘月吐，浑契史臣书。
曙阙严钟启，宵衣促漏催。云移宫扇彻，风度御香来。
剑履群公侍，簪裾万国陪。小臣瞻盛美，稽首颂康哉。
豫游闻夏谚，巡守协虞风。省敛三农喜，趋朝五瑞同。
星文俱拱北，川水尽朝东。独有纶闱客，偏承雨露浓。
崖悬百尺古，面削一屏开。晴日流丹草，春风长绿苔。
七月度况水，万山盘列营。地偏多暑积，雨过始秋清。
沙色留残润，溪声带晚晴。岬云絺袖满，峪鸟木枝鸣。
岑寂缘支土，常羊足旅情。欣然想遐举，安得羽毛轻。
夫君抱玉琴，宛尔千秋心。举世称复古，何人真赏音。
从他和雪寡，且莫还山深。不见金陵子，翩翩赋上林。
吾闻阴子春，数年一洗足。又闻何佟之，一日十数浴。
两者倘相逢，微言逝难告。鹤长非所断，凫短非所续。
道义即深明，启发因流俗。嗟哉极高言，至死藏心曲。
寻流溯江汉，矫首望河汾。惠风霭四野，上有洙泗云。
慷慨眷怀慕，旷世不可群。归来长叹息，篝灯理遗文。
亦有二三策，末由播清芬。高山徒仰止，微言竟谁闻。
均斯大块气，落地有雄雌。故此同类人，因心别崇卑。
营道日以智，徇欲日以痴。微哉舜蹠关，君子辨其几。
飘飘鸾鹤群，去谒武夷君。溪曲斜流月，峰多乱占云。
石床深草色，玉简翳苔文。半夜天坛上，一声清磬闻。
如何当此月，车马踏巑岏。去楚尚千里，过秦应万盘。
深山如雪里，古驿出云端。三十金绯贵，休嗟蜀道难。
燕市饶禅客，如君意最真。幽闲泉石趣，清瘦雪山身。
一榻庭生藓，双趺席聚尘。偶称摩诘病，为度夜行人。
同调复同官，幽斋会二难。交情投芥合，礼法解衣宽。
坐久炉将烬，言多杯屡寒。明窗披易注，直作太玄看。
震旦同参少，长安雅聚难。因君道眼别，令我酒怀宽。
匡坐藤蒲静，幽谈水月寒。好将瞿氏说，留付子庸看。
耽奇词赋古，养拙友朋疏。每退金华直，常翻贝叶书。
谭宗时契鸟，洗墨畏惊鱼。更羡东门达，延陵故不如。
逸兴文兼酒，玄谈芥与针。兰台虽作客，蒲榻早休心。
定里骑聪马，忙中访竹林。知君无不可，那复计升沈。
室小堪容膝，冥然断百思。坐看檐日下，袒受竹风吹。
苔色流书帙，花光侑酒卮。从来中散意，未许外人知。
尽日掩荆扉，高槐蔽夕晖。剩餐菰米饭，宽著稻畦衣。
密室香难烬，幽栏药易肥。不知深谷里，过尽几芳菲。
天子用虎臣，敌忾建奇绩。委身守四夷，四夷皆辟易。
归来赐彤弓，醉酒兼饱德。绮筵罗金殿，箫鼓沸云日。
同心发和气，欢声自盈溢。咸愿竭股肱，干城效微力。
今日若耶溪，不见采莲女。但见荡舟人，独坐孤篷底。
放歌趁长风，馀音逐流水。一曲歌未终，白日落西海。
红颜不再妍，青春岂长在。莲花空自开，溪声终不改。
泉水清于玉，禅心净似泉。传闻玉泉水，曾吐钵中莲。
都亭罢祖席，驷牡去騑騑。世已多戎事，民今半铁衣。
山秋万木落，天晚一雕飞。气锐兵能胜，年丰马自肥。
边庭驰念切，星月坐吟稀。驿道滹沱外，行看计日归。
冬晨寒气交，夏午炎光逼。殷勤写书者，穷年无暂息。
既终还自校，叙次更装饰。家贫自然乏，神劳岂非瘠。
所乐在经书，虽久终无斁。子孙苟能嗣，勖哉当为惜。
相国超诸将，收图不取金。无双识韩信，画一付曹参。
名益图麟著，功将汗马深。如何灭秦佐，偏结故侯心。
香国生毛羽，飞来震旦遐。分明鹦鹉鸟，莫道素馨花。
被雪心偏热，含辉影故斜。迦陵音自足，凡鸟慎无哗。
花鸟恒相得，今看一体浑。妆成矜独立，慧极耻能言。
与月呈诸相，因香托六根。然灯红一抹，衔得觉皇恩。
高深何所极，春在小河滨。水映融和地，舟偕荡漾人。
游鱼听黄鸟，垂柳拂青蘋。伫立忘言久，君休疑问津。
毾㲪铺淡色，屈戍动虚声。不是君恩重，谁堪问长卿。
斲琴小自足，栖凤对相求。今年逢叶落，又似去年秋。
咄咄欲书空，低徊视草丛。白头吟莫苦，当是老来红。
馀春随五马，千里去长安。羡子成刀梦，从人问鸟官。
花迎新佩绶，草长古雩坛。政美偏多暇，言追点尔欢。
旅游装太薄，一水问秦淮。月作投人璧，花为赠妓钗。
酒痕昏客袂，灯火乱春街。短簿祠前树，含烟一半霾。
比屋无他姓，门宗与世亲。儿童知应客，鸡犬自通邻。
酿秫缘迎妇，邀宾待祀神。风来吹敝栋，时堕曲车尘。
荒野无机事，浑如太古初。短衣身织布，粝饭手栽蔬。
黄口群驱犊，庞眉对荷锄。作劳从小惯，筋骨不曾虚。
田家不蓄历，习惯自知时。雨足栽秧早，霜寒种树迟。
司晨劳德羽，守夜护文狸。风俗予能记，将为赋楚茨。
亭台山次急，楼阁倚窗虚。瞻眺真来凤，临流岂羡鱼。
岩花明腊酒，庭草曳春裾。独愧久摇落，相过意气馀。
名园非独乐，招我酌山泉。孤凤翔丹阁，群貂集绮筵。
花阴移席上，草色遍阶前。兴洽林塘晚，山城生紫烟。
丛林宵坐月，脉脉若为情。雁影初移塔，蟾光渐透楹。
转添蟾魄静，隐约佛灯明。皎皎菩提下，飘飘入定声。
隐映双林出，微茫绀殿浮。梵灯笼海雾，法鼓动江流。
倚槛风云入，登台天地秋。尘缨如可濯，来伴四禅游。
曲径千回转，盘云叠岭重。马疲愁峻版，日夕下高舂。
断堑流衰草，崩崖遏古松。十年曾到此，石上有行踪。
无心閒杖屦，燕坐俯林丘。篱落时经雨，山河半入秋。
高云薄古木，残暑送江楼。处处烟村里，风蝉急暮流。
傍檐开晚酌，移席憩幽轩。三月送归客，一尊怀故园。
日低松竹乱，鸟下薜萝喧。寂寞羁栖者，蓬蒿正满门。
归卧芗溪日，相逢鬓已斑。留宾开北海，凿牖对南山。
畎亩丹心在，图书白日閒。当年思用旧，休厌紫宸班。
行县淹朝雨，盘山转路迟。溪声连壑起，云气并峰移。
候鸟催耕急，梯田贴石危。农官方在野，端为有年期。
槛外寒梅树，春前每自荣。芳香风并远，琼蕊雪争明。
梦逐罗浮月，愁闻羌笛声。龙城消息断，春恨几年平。
寂寂长门夜，空阶月正侵。泪将黄叶堕，愁并绿苔深。
大禁钟初歇，昭阳梦屡沉。相如工作赋，谁为致黄金。
琼林有鸣鹤，皎皎霜雪姿。飘飘奋遐举，云程扬羽仪。
朝饮玉池水，夕啄玄圃芝。音声振千仞，逸响闻天逵。
灵雏善相和，好爵心所縻。安得晨风翼，万里恒追随。
乘舟坐无聊，遵途岸转杳。急流赴海驰，怪石横江倒。
仰睇崟崎侧，惟见苍翠矫。覆莽映赭壁，枝弱不胜鸟。
县崖窄可步，聚缆密如筱。舟子勿前征，前路烟生草。
蜀道兵戈后，君行为作人。冬深方度腊，江远故从岷。
钟鼓堂坛曙，旌旗道路春。锦川明似镜，天与照风神。
乘屩之劳山，三神郁相距。羡门驾吞舟，凌波载游女。
投珠赤水阳，捐佩玄洲渚。鳞裳杂星罗，虬盖随云举。
寓目溟涬观，挥手蜉蝣羽。若士宁足矜，三光可为侣。
海碧何冥冥，空光连太清。白云飞不过，红日落还生。
去鸟难分影，遥山安可名。何当借鳌背，载我向东行。
可怪新安水，舟从石上行。不风秋暮冷，无月夜深明。
古本何年偃，危湍几处惊。千寻犹见底，曾数越江清。
白露下疏牖，萧条秋夜凉。入门君未寝，明月在藜床。
贫贱元同病，飘零只独伤。不堪闻蟋蟀，久已怨离乡。
归人南国去，乡路入江烟。远树低山郭，寒潮没渚田。
长风飘薄暮，短日傍残年。萧索难为别，惟应故旧怜。
同君楚水别，独向晋陵归。秋叶霜中尽，寒帆海上稀。
城荒衰草遍，山远夕阳微。最是添愁处，天边一雁飞。
邹生天下士，落拓竟佯狂。击剑有奇术，赋诗多乐方。
输钱九边上，结客五陵旁。欲杀亦何意，休令萧艾伤。
长松夹修道，芳草寒未歇。朝落东峰云，暮照西原月。
独鹤步不鸣，主人清啸发。寻仙可长往，将从炼金骨。
林木一何荣，轩居一何敞。山空白云散，游子发孤想。
已感霜鸟啼，复直秋声响。无使心伤悲，遂歇邱中赏。
锦堞压长桥，芦沟雪半消。九衢龙气绕，一望马蹄遥。
漠漠云烟断，平平风草骄。行人明月夜，寥落听鸣刁。
圣祖龙飞日，周遭佳气葱。蜿蜒来岱岳，鸡犬近新丰。
汤沐瞻中立，河山忆上公。只今全盛日，不数汉歌风。
冥冥商岭叟，晔晔紫云芝。本为留侯出，翻令汉祖知。
羽仪聊可挹，矰缴竟安施。回首故山寂，功成自此辞。
博浪千金恨，韩原五世思。即看烧栈处，犹是报家时。
黄石期将近，紫芝人在兹。屠秦与灭项，不已帝王师。
赤发交真主，彤帏卧故人。狂奴终作态，盛世耻为臣。
上客干星象，清风拂钓纶。只今严濑下，应不数图麟。
汉相嘘遗鼎，艰危事匪躬。应知有巨手，何必论成功。
千古君臣际，三分策虑中。空馀出师表，泪洒永安宫。
南渡分崩日，如公不见庸。君王已为虏，时宰尚和戎。
饶有持危略，空余恋阙忠。至今谈宋事，犹复泣陈东。
千载惟公在，人间男子奇。君臣共生死，天地失华夷。
青史犹堪泣，黄冠重所思。秖怜易降者，不洒李陵悲。
太息平生交，梁鸿遂长夜。忆昔长安游，屡命千里驾。
遗冢邻要离，修文佐卜夏。罗浮四百峰，望尔涕交下。
银灯照华屋，宝鼎薰金埒。念此苦心人，独映寒窗雪。
开窗临积雪，片玉坠遥天。鹤氅相辉映，人如姑射仙。
息心寒夜永，无奈小窗何。恻恻情还定，胧胧影未讹。
空涵西照合，月转北林多。坠玉惊幽响，知谁度薜萝。
上人栖遁者，飞锡云外峰。去留渺莫测，心与浮云同。
潜山几千仞，瞬息收奇功。斯人不可作，谁能继其踪。
古台翳高树，清爽轶浮埃。松风度虚耳，涧瀑闻飞雷。
恍疑紫霞洞，乍若登蓬莱。仙人不可见，使我空徘徊。
北阙弓旌急，南恩山斗辉。舟随春水发，盖逐彩云飞。
折柳送行旆，看花袭子衣。圣躬勤静摄，忍使谏书稀。
琅玕岂不珍，玉屑竟谁饭。桧树郁冬皋，木叶辞秋苑。
衿曲自悠悠，衣带日趋缓。乘月望风霄，人遥尺书断。
不无银泥带，非少玉搔头。春光不爱妾，归去思寒秋。
倚竹候秋声，閒苔伫明月。时闻宿鸟惊，微风动林樾。
朔方宁远近，夜夜在君傍。铁马惊归处，人孤月满床。
欲倩秋来雁，传书塞上飞。边庭春不暖，切莫解寒衣。
閒坐青松阴，遥看白云起。白云如孤峰，半落青松里。
春寒风压酒，水满月平桥。何处渔樵客，歌声到暮潮。
玉兔不可骑，妾命薄如纸。妾魂归未全，半落潇湘水。
不寐回寒鬓，乡魂畏路多。满衾掀不去，无奈月明何。
山出虹饮涧，波僵雪到门。不随牛女断，长得卧张骞。
已是巑岏削，况兼风雨闻。长嫌二三子，垂足二分云。
玉璞楚山中，仙书圯桥上。莫学扬子云，奇字委草莽。
望之在湖干，仰之在天上。但恐云气来，一朝邀同往。
闻说溪庄上，先生旧隐居。村舂閒野水，高栋接茅庐。
城客朝携酒，溪翁夜打鱼。功名身外事，不醉复何如。
城南烟景好，日晏渡溪迟。一径竹深处，四檐花落时。
雨晴莺唤友，风煖燕呼儿。境寂观群动，悠然乐不支。
溪深才数里，尘静少波涛。宿鹭便青草，娇莺妒碧桃。
户当松径黑，桥倚石梁高。尚有丝纶在，犹堪掣巨鳌。
驻马探龙洞，崎岖石路分。数家新草舍，十里旧烟村。
更有东山屐，须开北海樽。神仙此佳境，何必问桃源。
见说辕门启，轻裘伫望赊。军威行细柳，诗兴寄梅花。
坐觉龙韬入，吟从虎幄斜。知君愁瀚海，不为惜年华。
濯濯齐纨素，团团明月辉。舍羞王氏女，失宠汉宫妃。
出入心犹在，炎凉态已非。自甘藏箧笥，不敢触寒威。
海子绕金堤，灵台亦寄栖。诗来燕馆北，人在楚江西。
霜落鲈应上，沙寒雁更啼。所思同剡水，须到武阳溪。
长塘散寒菱，老屋荫乔木。百年文献家，同此清夜宿。
食非为盘餐，意在窥简牍。弄翰既纷纭，抽辞亦芳馥。
论深理何玄，情浃谊弥笃。前修未寥寥，勖哉继遗躅。
同入南宫试，逡巡愧不才。都城留字别，升郡寄书来。
寒雪森松桧，春阳活草莱。长官烦问讯，东楚忆持杯。
昔有闲闲翁，名重霄汉间。时同太乙子，林下共烧丹。
丹成跨黄鹤，一去不复还。丰碑刻遗像，癯然辟谷颜。
年深谁复识，剥落莓苔斑。我来喜瞻睹，不觉兴长叹。
鸡犬下柴扉，桑榆转夕晖。力食知今是，酣觞过古稀。
杪秋辞药物，中夜揽裳衣。道情无著处，风竹正依依。
羽猎遨游处，春风遍地生。乐随仙仗转，人逐御香行。
一发双雕落，三驱百兽惊。五云看缥缈，时傍衮衣明。
忆别春将暮，俄惊麦又新。纵惭强项令，肯作折腰人。
远信惟加饭，深交若饮醇。金声先掷示，击缶愧难陈。
庐结烟霞外，清幽景不凡。神工辟丘壑，天籁响松杉。
扫径花沾屐，凭栏月满衫。行藏今已定，何必问巫咸。
胜地开莲宇，山川两岸分。启窗全纳日，扫榻半留云。
钵静蛟龙卧，钟圆昼夜闻。春来烟水满，鸥鹭得同群。
乘云命倾盖，带月度征轮。地白翻疑水，村寒不悟春。
雾交平谷树，风散朔方尘。讵向耕夫问，垂杨宛旧津。
风期今岁阻，幽抱竟难开。翰弱犹含冻，枝繁几暗猜。
未能传信去，那得逗香来。自恨春相避，羞凭羌笛催。
湛湛浮霜叶，悠悠泛石矶。鉴形虚欲尽，触物气先微。
鸿雁难留影，芙蓉易解衣。扁舟何处子，寒棹夜思归。
迟迟松柏林，郁郁山水窟。依依久住人，宛宛旧游客。
人客不改心，山木不改色。彼哉同州庸，华蘼何所择。
已发清平市，帽峰望渐远。武溪今古流，长滩几回转。
俯仰怀昔贤，丰采见遗卷。吾欲溯兼葭，水口中坻宛。
晓霜散晴旭，北风收微寒。谷车见牛转，绵贝归舟盘。
赖此济荒岁，可以无饥寒。共听沧浪曲，知尔百口安。
合江通彬江，仅仅五里许。昨始见暄晴，风寒遽牴牾。
风逆水顺行，天意岂偏与。上下往来舟，莫更相嗔语。
川行发清晓，顷焉日东升。烟清护玉盘，水光淼盈盈。
云胡转雾霾，咫尺舟迷冥。两岸不见人，市语空闻声。
谩说流霞紫，流霞亦有青。白衣变苍狗，此理良足徵。
舟达三汊河，雷家铺滩急。一水来茶陵，永新从此入。
左江摩空青，衡岳参前立。衡邑尚几许，计程里三十。
此舟即兰舟，棹拂天香游。贤人与之俱，如在天上头。
相逢有三老，能辨薰与莸。世固多贤者，意气来相求。
湘潭若富庶，两水交襟聚。西水宝庆流，东水长沙注。
盘樯蔌如猬，岂直誇樟树。独叹衡山邑，孤舟无觅处。
日光涵远山，霞彩蘸波底。柔风帆慢扬，澄江练如洗。
暖气来絪缊，寒衣欲渐委。莫是春初迎，阳和转新轨。
泉源不可到，想像青云杪。由来此路遥，莫谓游人少。
流觞泛激水，手揽跳波湿。恰怪杯行迟，风吹忽相及。
泊舟板桥口，月出溪水绿。何处采菱归，遥闻榜歌曲。
洞门双玉扇，隔岫窥云雾。袅袅三石梁，苔滑不敢度。
亭中留客处，客至亦忘归。把酒看春草，西山日已微。
夹城开玉槛，内苑抱金沟。宫女停珠佩，仙人上綵舟。
西园一游瞩，正及上春时。荧荧花变色，漠漠水生姿。
空林露华湿，开阁徙清尊。月出芙蓉水，风生鸣鹤园。
今朝捲帘坐，时见一花飞。不惜芳菲尽，春风稍稍稀。
日长莺语歇，中酒眠高阁。庭院寂无人，春风扫红萼。
晓起临芳树，柯条何沃若。香风入房栊，飞燕穿帘幕。
昨宵春梦长，忘却花前诺。持此问情人，相望何寥郭。
谁如怀县宰，隆暑正邀宾。竹下披襟日，尊前颂酒人。
带花移小石，贯柳出鲜鳞。何必论河朔，沉冥意更真。
庞翁襄阳人，不识襄阳县。躬耕有馀暇，支颐玩时变。
鹿门漾春风，吹落桃花片。区区一角天，儿辈已足办。
花魂偏作妖，鬼血藏金碧。腐草亦成文，点点留斑迹。
晤言能几时，朱陆变玄阴。翳翳匿颓景，槭槭就衰林。
牵世罗区累，怀古有遐心。引领翘芳讯，冥泪遗飞沈。
花坛仙梵毕，拂石坐秋吟。语到新方止，思于静始沉。
江烟寒入寺，野吹夕疏林。此际伤离急，云山落远心。
秋晖荡夕痕，秋意到林根。坐实有深入，静犹多一言。
驰波忽似住，落叶不成喧。野衲可知此，空山应闭门。
预关风雪念，赠暖到岩阿。独匹成繁指，千针卷密波。
受因身尚在，曳称寺频过。顾影俄临水，兹时只发多。
笳声先阵至，心慓半无闻。相视绝生色，满前皆死云。
锋才没余响，鬼误是残军。奏草推元帅，能无悔所云。
春洋归似梦，未见奈思何。险向闻方半，忧非到始多。
薄衫寒远雨，旅色带余波。莫叩南询意，灵山肯漫过。
计时方一见，一语一情生。孤墅遂成趣，寒山非独清。
众烟沉夜色，空雨定人声。眠忆未眠处，梦中携手行。
伤心履迹断，园在主何人。池水将憎影，山花懒蒨春。
孤眠难语众，旧客反成新。怅此维鸠意，聊支衰暮身。
几日摇乡思，孤灯梦海涯。久离惊得信，垂老哭无家。
暗恨烦支骨，余心冷到花。黄昏邻寺树，未敢听慈鸦。
月痕云半覃，窥雨在檐端。疏影成丝辨，微光裹湿看。
斜明风乍侧，分映露初漙。灭烛山楼夜，幽生几曲栏。
几席留明月，花枝带禁烟。酒醲分玉醴，烛短剩金莲。
史是迁之后，文如汉以前。且辞长夜饮，蚤起从甘泉。
夹道通仙署，清槐无世尘。寂寥桑梓客，参对草麻人。
露掌铜龙近，天颜金马亲。治安垂万世，公等绾丝纶。
菰岸雨声急，松门烟浪深。沿洄趣易惬，怀望思难任。
云物中夏赏，湖天孤屿吟。暧暧沙中树，悠悠波上禽。
临溪听黄鸟，拂石理瑶琴。总多山水兴，兼慰别离心。
灵山韫奇殖，幽礏耀华琼。荂哉深林荫，嘉木擢其英。
群才感圣作，茅茹并汇征。誉髦获有造，大猷期经程。
南廱肇烈祖，衿佩扬颂声。行矣辟师轨，贤路虞榛荆。
疏林生晚凉，微日映书幌。南山澹相对，幽磬时一响。
怀归见素心，感旧发遐想。稍待秋橘香，风汀荡双桨。
楚雪春已晴，沅湘水初满。去年故叶长，今年新叶短。
波明碧沙净，日照紫苔暖。不见泽中人，江南暝云断。
月出湖水湄，清辉映林屋。山明秋树静，照见幽鸟宿。
开门谁遣入，俯涧近可掬。道人犹未眠，经声出深竹。
风壤三洲接，江湖一水分。虹消沧海雨，日落洞庭云。
客意终难尽，渔歌不厌闻。长思陆鲁望，不出可忘君。
翠袖拨箜篌，居邻八咏楼。云偷巫峡曙，涛占曲江秋。
经卷王姬诵，诗笺薛媛留。何妨祝融氏，同赴烂柯游。
天一道皇极，关西献瑞图。洮兰初见底，匏子乍呈珠。
忆昔高皇兆，常澄碛石区。神孙膺宝箓，河伯复祯符。
三日圭光见，中流璧影扶。越裳知问译，作颂拟赓虞。
殿阁生秋早，壶觞散客迟。蝉吟松露下，鹤入岛云随。
尘世人堪醉，蓬莱路竟疑。羡门如何作，愿与跨青鹥。
旧干疏曾讶，新条密更垂。苑花深悄悄，风叶漫披披。
马乳秋同摘，龙须世岂知。相传自西域，种杂至今疑。
亦随群草出，能后百花荣。气为凌秋健，香缘饮露清。
细开疑避世，独立每含情。可道蓬蒿地，东篱万代名。
袅袅花絮乱，交交黄鸟归。慇勤度碧叶，回转惜金衣。
不向艳阳语，似伤俦侣稀。王孙多弹射，莫羡上林飞。
幽谷居虽陋，春风道却尊。门墙桃李树，生意满乾坤。
鹰吊横绦路，春风动客衣。浩歌登绝顶，回首万山低。
路远嗟来晚，山僧梦已痴。敲门惊破胆，撩乱佛菩提。
朝来两蛱蝶，分宿花房雨。纨扇亦多情，拂尔双飞去。
自君之出矣，孤月鉴虚牖。思君如飞花，随风不回首。
轻桡荡北渚，中流拗藕丝。藕丝不可断，缠绵会有时。
孤刹天心起，疏钟月下鸣。沉沉催曙色，隐隐带潮声。
近渚鸥群散，空林鹤梦惊。扁舟有归客，欹枕不胜情。
别馆芙蓉暗，闲房翡翠寒。漏催千夜尽，宫锁一春残。
芳岁惊流水，容华泣楚兰。谁怜愁坐意，新月在楼端。
翠袖辞金殿，青苔闭紫宫。香寒罗帐晓，春歇玉阶空。
艳态消花上，悲情落管中。君王恩未薄，妾梦向来同。
迢迢设险阻，寸寸倦跻攀。不到庐山险，那知蜀道难。
娇花迎客笑，幽鸟怪人看。却忆幽栖地，当年咏考槃。
旅舍多归梦，今归梦始真。孤城五更雨，百死一全身。
短日同慈母，浮云是故人。欲辞城郭去，渔钓老江津。
几曲转逶迤，月明人迹稀。长林秋露落，一犬吠山扉。
行道出深树，空庭秋飒然。风来人不见，青子落僧前。
窗间月色微，薄雪自风吹。谁得春消息，南枝定北枝。
城破生还日，依人八口存。虱添慈母线，燕绝主人门。
巷叶霜垂屋，园蔬雨隔村。身经乱离苦，聊与野翁论。
披书当对客，庶以惩我短。焚香当灌菜，庶以止我懒。
溪光发幽独，柴扉凉气满。微雨过竹色，笋箨于兹浣。
亭阴树影攒，阶暝鸟声缓。心静有馀閒，起候茶烟煖。
根躁地易嚣，岩壑亦吾扰。而况人世间，足迹滋纷蹻。
闭门即深山，溪烟结幽杳。映阶苔色静，压槛露气晓。
仰看檐前树，桂花香未了。感此尘劳心，因之谢归鸟。
妾本若邪女，少小名娇娆。好为荡舟戏，来往浣纱桥。
玉钗压云鬟，绣带束纤腰。十四为君妇，羞容未可挑。
感君频宠顾，赠妾英琼瑶。愿言佩胸臆，白首以逍遥。
青青涧底松，倒悬苍崖壁。葳蕤含宿雾，独立无人侧。
上有乌鹊栖，下有惊湍激。念兹霜雪深，况复暑寒积。
劲质久难靡，孤根谅不易。所嗟匠石稀，一顾三叹息。
衰疾事朝谒，迟留不忍离。恩深明主眷，义重故人思。
蚁酝分官瓮，羔肩侑客炊。金銮登宰辅，白首愧儒师。
典客初通籍，宁亲遂尔私。箧经韦相业，池草谢郎诗。
牛酒秋酺日，鲈羹晚钓时。河东须早献，名已汉皇知。
十载苦生离，一朝惊死别。俯仰旧乾坤，非是前风月。
酒作山阳悲，琴为钟期歇。隔座杳山河，难禁五情热。
并蒂双芙蓉，出水清且妍。黑风撼海岳，白月凋婵娟。
合浦珠沉泪，蓝田玉葬烟。至今清水哭，声似百年前。
小小一芳洲，白蘋花自炫。知心采蘋者，安得常相见。
鹏鴳适所适，自觉世界宽。花柳满乾坤，只在眉睫间。
山回泉脉细，地衍水痕平。好景不须多，会意心自清。
周君真猛将，豪气众所推。天兵征七方，风声撼三陲。
天山一骑发，勍敌三箭夷。轰雷出掌握，烈日生光辉。
恶见妖蛇头，射死两手挥。功成人去也，谁解竞场围。
不览群山遍，宁知北岳尊。于今归圣代，自古障中原。
日月递明晦，烟云互吐吞。秋高临瀚海，万里辨清浑。
昔人巡狩地，风景有无殊。恍惚危峰堕，阴森古殿虚。
夕阳岩五色，虎峪柏千株。依旧玄天月，泠泠照玉除。
层崖独立处，万木秋风寒。水作玲珑听，山如菡萏看。
卢敖元有杖，殷女尚留丹。宝箓肯相授，明朝即弃官。
今日还戎马，空馀疾病身。岂能当国士，终合作閒人。
塞路天仍雪，海乡柳已春。所欣沾惠化，裁此报安仁。
长路看山色，其如久客何。明时辞印绶，垂老向烟萝。
花忆春城发，门怜芳草多。因君归兴好，到日听弦歌。
十载题诗处，青山满驿门。与君今日别，白发向中原。
客路看春树，寒灯照夜言。明朝故关上，回首一销魂。
九塞行将遍，三秋岁欲残。故乡归未得，客抱向谁宽。
云送台山暝，风吹关树寒。干戈正扰攘，何处可凭栏。
把酒不能醉，登高柰所思。岂堪云断处，正值雁回时。
风雨楼烦国，关山李牧祠。寒花无意赏，况复鬓毛衰。
访汝亦何暮，凄其池馆秋。风回黄叶舞，天净碧云流。
诗句输摩诘，客心忆少游。相知不痛饮，岁月若为留。
池亭当胜所，烟淡更宜秋。勾注千峰出，滹沱几?流。
酒因愁易醉，艺以老难游。不是同乡井，谁能尽日留。
清溪何迢迢，奔流绕城曲。人家楼阁临，贾客帆樯宿。
双虹波上横，千树峰边绿。观风溯空明，悠悠濯心目。
积水涵太虚，一望何瀰瀰。风澜漾轻縠，霞光映文绮。
遥山鸟外横，孤棹沙边舣。渔家夜语声，深在芦花里。
玄晖何处去，青山宛如昔。废宅蔓草深，荒井莓苔积。
旁有谪仙坟，藤萝亦蒙密。诗名两晖映，清风振崖石。
台废已无踪，台名在人耳。大江天际来，叠嶂云边起。
空见梵王宫，占断黄山趾。旧碑何处寻，塔影秋空里。
井水本湛然，人也一沾污。遂令千载名，涤去还如故。
荒甃翳春苔，寒虫泣秋雨。我诗辟奸雄，为泄泉石怒。
望夫夫不还，贞心化为石。独立天地间，千年有遗迹。
江草自春秋，江声自朝夕。长对双眉颦，莫尽相思臆。
巨川汇牛渚，下有渊灵宅。绝壁俯层岩，回波自撞激。
不见燃犀人，空忆骑鲸客。泊舟陟危亭，蛾眉望中碧。
暑雨两经月，秋风忽报晴。今朝出东郭，何处望西成。
水国雌蜺动，云霄哀雁鸣。相逢江上使，犹道未休征。
乾坤遗此怪，今古费多评。万籁自生听，双钟谁所名。
问山元不语，叩石竟何情。未识孤舟月，能穷半夜声。
得岁频惊我，传杯欲让人。翻思前日事，多愧百年身。
紫阁醉中晓，青山梦里春。风尘双倦眼，历历怕逢新。
千里念歧路，十年成别离。如何秋后信，犹是梦中思。
旧业留书卷，新愁上酒卮。云山看不尽，独立日西时。
书传能到日，心苦未逢时。不语对歧路，有怀如乱丝。
十年犹是别，百岁若为期。昨日南征雁，还家报已迟。
落日风初静，交河水正流。居人不知姓，行客且停舟。
青海鸟飞处，白云天尽头。相逢问前路，明日是沧州。
萍迹何来此，风尘不可留。报书逾十部，交谊足千秋。
旧业空环堵，归装一蒯缑。相期无限意，休问敝貂裘。
大雅风斯远，知音世所稀。他山情独切，两地梦俱飞。
楚塞丹枫暗，吴门翠岫微。秪凭文赋在，万里未相违。
武致中兴盛，文成帝载熙。持循每谦约，治理更勤咨。
物欲无私好，权纲只自持。崇儒兴教意，永作后人规。
帝锡丰年兆，春乘雪意来。花明禧圣院，琼积望仙台。
飒沓来无尽，氤氲扫不开。九重昭泰象，万室仰尧阶。
朔雪千林盛，连天舞素英。依依巧作态，脉脉故无声。
似在空明界，浑疑白玉京。感孚歌帝德，鼓舞贺升平。
滕六恭承事，天孙巧散花。积来无玷垢，飞处故欹斜。
精意通三极，欢声恊万家。皇风应有象，春色浩无涯。
深夜苦催发，人行语不哗。林乌惊列炬，候骑听鸣笳。
历历星垂野，澄澄月布沙。忽闻山犬吠，知是有人家。
傲睨江天阔，依依岛屿明。风林闻落叶，烟渚看云生。
黄绮终堪隐，巢由不慕名。为君占易画，履二得幽贞。
见尔诸孙子，瞿然感老迂。只今叨显达，鲁历苦工夫。
立志须超世，承家惟业儒。男儿期远大，毋忘祝桑弧。
昔别空同子，封书发豫章。君今还汝水，渠已客襄阳。
苦别交亲老，时名岁月长。斯人常坎坷，天意竟茫茫。
何处瞻飞舄，秋风汶水波。黄尘清市井，明月照弦歌。
宓子非凡吏，宣尼有四科。平生霄汉意，摧折未蹉跎。
色换虚窗曙，寒侵陋室穷。雁迷天一色，鸡唱夜方中。
客棹帆应重，薰笼火不空。此时钟岳影，白昼宛疑同。
灵岩象唯月，盈昃巧为妍。正揭团圆影，旁分上下弦。
龙开厓畔石，日转窍中天。雕琢须神力，伊谁测帝先。
汉水霜前落，微波一苇通。沙然红蓼色，岸袅白茅风。
兴在烟霏际，年销马迹中。浮云休蔽目，流盻送归鸿。
一水旗峰下，源流久陆沉。源从石罅过，流到海门深。
堪洗许由耳，更倾吴隐心。寄言冰檗士，相与细追寻。
寒泉清见底，浑不染尘埃。廉是当时号，源从何处来。
天光相照映，云影共徘徊。饮此襟怀洁，何辞酌满杯。
灵源发山麓，湛湛澄寒辉。素不污泥滓，时能起沦漪。
沿涧泻瑶琴，触石成珠玑。来寻惬幽趣，同酌欲忘机。
政喜清热恼，无烦浣尘衣。何当酿春酒，再拜奉亲闱。
旧井荒城外，清流定几年。名应同让水，泽许并寒泉。
雀乳桐阴覆，禽来机事捐。使君将比德，一饮辄投钱。
翩翩复翩翩，天生我亦仙。江山足风月，吟弄到何年。
树穴疑生理，花开不记年。灵根那藉土，芳气值薰天。
瘦比餐芝老，清于辟谷仙。平生谁得见，云峤但苍然。
探梅非探梅，梅花满玉台。北风吹尽日，疏雪点荒苔。
色得乾坤正，精成造化胎。无人知老子，刚坐一牛来。
人生如朝露，死亦同蜕蝉。有子能如诩，夫人可以仙。
春台花灼灼，秋浦月娟娟。唤醒何州梦，归来泪迸泉。
呻吟不尽痛，夕枕傍慈帏。安得身长健，朝朝见綵衣。
无肤臀奄赤，乍肿臂疑肥。睡过西廊月，寒空淡不辉。
斗气空遗剑，床灯不照琴。春怀不自得，老病忽相寻。
事往浮云梦，山馀宿草心。平生孺子意，絮酒一何深。
往来三十载，一梦了无痕。独上东岩望，还开九日樽。
饥鸦行帽顶，来雁阵江门。淡淡斜阳处，人归何处村。
事道宗尼父，谈仁法孟翁。圣贤无二道，千古此心同。
翠竹春风动，雕梁紫燕飞。百花随意择，香露湿罗衣。
今日与郎别，何时对郎话。思郎在何时，月入孤窗罅。
鹤去亭空在，亭空鹤不回。茱萸一插遍，难强菊花杯。
堂堂八十翁，自喜无人识。外事了不闻，闭门看周易。
北府春风暖，南园午簟凉。行藏随所寓，独恨天茫茫。
楚客台芜没，依稀认野田。门前谁问字，花下记谈玄。
绿暗春庭草，红消玉井莲。仍馀小山桂，萧飒带风烟。
江上幽人宅，重来记旧游。潮声寒带雨，山色淡宜秋。
行尽芙蓉径，依然芦荻洲。他乡亦吾土，何必赋登楼。
一径萦回入，白云千万峰。秋声纷落叶，泉响乱疏钟。
绝壁猿攀坠，危桥鸟道通。老僧忘岁月，手种十围松。
万乘南巡日，群臣北候时。涂山来玉帛，湘水绕旌旂。
凤辇红云拥，龙文紫气随。圣情思旧国，敢叹大风诗。
日有湖湘报，南巡尚未回。遥知行在处，定近楚王台。
警跸千山动，传宣万国开。长沙如枉驾，应惜贾生才。
帝里情光重，皇陵意更深。谁怜断靷客，空负触辕心。
国典遵虞狩，君王问夏箴。汉家徒有赋，寂寞在汾阴。
霄汉悬冰镜，玲珑照锦城。秋飙凉似洗，梧叶落无声。
绮席流辉湿，金波碎影明。玉关今夕望，惆怅故乡情。
上界散炎蒸，悠然入化城。小猿争果坠，老鹤向风鸣。
瀑布悬崖白，扶留上壁青。何因谢尘事，来此听松声。
结庐依绿水，修竹映柴关。红紫高低树，云霞千万山。
燕衔春色去，鸦带夕阳还。风送渔舟笛，一声何处湾。
暮色云连树，停桡荻近洲。潮回樯影动，月照海波浮。
人语静清夜，柝声惊白鸥。客怀萧索甚，况复对高秋。
世事真鸡肋，吾侪日蟹螯。撩人偏笋蕨，作客又樱桃。
业岂穷来擅，名应醉里逃。相看聊起色，毋拟曲江涛。
萧条官舍远，况值楚山秋。杜牧言何罪，长沙涕自流。
澧兰清客思，沅芷动乡愁。词赋从来地，君无薄此游。
浮湘明日事，江畔莫行吟。易动骚人怨，难为国士心。
秋风吹芷岸，落日暗枫林。知有还家梦，浔阳九派深。
关情南浦路，生别已凄然。风雨怀人地，江湖哭友年。
斗间气已没，稷下誉长悬。寂寞徐祠侧，谁令高士传。
别浦渔歌近，临流水槛开。主人时杖屦，斜日在莓苔。
沙净新篁出，亭幽群鸟来。习池风景异，喜有葛强陪。
访客溪边寺，惠休解爱才。高吟时野兴，小坐引春杯。
翠壁云光薄，青林雨气开。会当忘物我，相对碧山隈。
去去草堂远，怀人藜杖过。青林散山霭，翠壁吹江波。
竹里鸠声切，吟边野兴多。相看皆道气，白日卧云萝。
野径山光里，草堂湖水傍。开樽临绝壁，岸帻俯沧浪。
虚渚秋光净，高云晚木凉。同游得朋旧，歌罢兴偏长。
对酒清溪上，闻歌杳霭间。竹光酣晚日，云影动秋山。
好鸟移时下，名园尽日閒。主人爱潇散，野客不知还。
少谷平生友，青云半载离。岂忘吴地客，不寄雁门诗。
啸傲定何日，经纶须此时。后期解朱绂，同饱九茎芝。
卜筑苕溪上，幽居景自赊。杜陵今避地，庞老喜移家。
石榻青霞满，山樽白月斜。邻翁惠钓具，云水足生涯。
四海哀良弼，百年忆老成。西风吹画翣，落月照丹旌。
相绂怀当日，戎冠识旧名。我为天下念，回首一沾缨。
山水经年别，樽罍十日留。柴门沙月动，木榻海云流。
同爱名山隐，难忘帝国忧。何时解朱绂，一笑共沧洲。
下榻山中夜，论交海上村。百年同意气，双泪独乾坤。
木叶风江乱，秋灯雾树昏。沧洲终自好，白首钓鱼䑳。
送君河之浦，不折垂杨枝。杨枝几尺强，千丈系离思。
别离复何道，光辉日在兹。顾惭漆室伏，喜君骢马驰。
春明万里隔，况乃南溟陲。六飞匪代狩，谁与听民咨。
新凉整冠服，简编事校雠。端诵谢公语，言言在清脩。
潜心窥颜孔，普乐为民谋。谁与膏其橐，击鲜杂歌讴。
九原可以作，执杖相遨游。何如餍药石，吾病行将瘳。
昔行大河涯，徘徊砥柱下。砥柱高百寻，黄流任奔泻。
崚嶒不妩媚，不乏妩媚者。群籁亦交发，如奏郑与雅。
众喙匪可缄，嗟咨谁能舍。巍巍寒嵯峨，而今安在也。
吾衰倦行迈，动履如老翁。仲冬风日佳，偶出墟曲中。
田家具鸡黍，杯酒话从容。稳步度危石，缓行经怪松。
菜田郁青翠，麦陇亦葱茸。兴尽赋归去，乱山残照红。
亢阳日为虐，携子招提游。颇解文字饮，主宾相劝酬。
四纪驹过隙，废兴嘅前脩。颓然北窗卧，竹树涵新秋。
濡毫一挥洒，凉飙雨飕飕。薄暮酣且歌，缓步归林丘。
县寮严祀事，襆被出东城。薄暮炎歊静，高天象纬明。
汉陵秋草暗，秦树露蝉鸣。俛仰千年下，那堪客思生。
七陵秋祀罢，一骑雨中归。候火明孤馆，凉风洒客衣。
草虫声转急，巢燕意多违。为托思乡梦，南云白处飞。
何人盘礴羸，写此特健药。三问病维摩，闭眼不一诺。
庭旷疏雨响，夜凉归思多。缄书未能寄，流恨满烟萝。
闻师日静坐，烦恼静中除。燕子邻家去，僧雏别院居。
岭云归复尽，山果落将疏。犹有相关事，溪头值老渔。
几度寻师到，茫然空自回。所闻无一了，安用此重来。
江月为心印，庭花俨手栽。尚勤诸弟子，香火影堂开。
相期殊有谓，相见且无言。不使钱刀尽，安知意气存。
菰芦聊四户，灯火自孤村。最好交游绝，诸山在荜门。
残书且罢读，兀坐夕阳轩。睡去入松影，醒来通鸟言。
身闲衰老骨，事少暮冬村。忽作窗前雨，苍苍云气屯。
园日涉成趣，经时胡不过。鹤迎防践稻，鱼戏欲翻荷。
儿辈知余懒，僧寮占处多。连宵无月色，微雨湿烟萝。
徭粮难猝辨，村老未全驯。风俗传鸡卜，春秋祀马人。
法依山例峻，歌叠浪花新。懒妇田间过，忙将织作陈。
圣世优闲典，初非前代论。不闻宫观使，但可赐归恩。
客有时惊座，公无日署门。语侵朝事际，趣令倒芳樽。
自拜南州使，清光几度看。沧洲天际晚，芳草月中寒。
属国思归汉，嫖姚拟筑坛。不知江上雁，何日到长安。
飘飘楚江客，来咏楚江蘋。发藻沧浪水，迟晖江汉滨。
五湖随宕子，七泽寄浮身。嘉实如堪荐，长谣问鲁人。
负刍长已矣，刍尽爨还空。八口闾阎下，孤臣市井中。
离情观道丧，无泪哭途穷。顾影时时笑，劳君西复东。
天书出尚方，宋锦内家装。赐日多珍惜，售时不厌忙。
石床虚尔伴，药价待君偿。渔海干戈息，还期入帝乡。
王孙去不返，马足共车轮。万里连天色，终年出塞人。
几经金海雪，不见玉关春。独夜寒塘梦，相思愁白蘋。
天目郁嵯峨，移来雪满柯。冰霜隐鳞甲，风雨思如何。
冉冉岁云暮，亭亭芳意多。遥怜著书月，投分入烟萝。
美人迟暮意，纤手抚寒条。素魄一为濯，香魂可自招。
倩谁邀玉篴，何以托琼瑶。莫叹江南橘，庾关路更遥。
童叟聚林坰，喧然论世情。夜深门不闭，月朗犬无惊。
稻陇黄云霭，江天白浪平。淮阳民睡稳，裴老已旋兵。
访旧来京国，乘流到海濆。梵音三泖雨，香气九峰云。
业是随缘得，名因出世闻。高秋江寺别，烟草没鸥群。
松上好山川，曾游二十年。云连双树下，天与一僧传。
海日生斋钵，江华起法筵。杨林烦与问，何日买归船。
主人如酒清，未对心先澄。酒似主人意，不尽来如绳。
清宴依兰若，回席近前楹。江山献佳丽，乐极悄怀生。
六朝豪俊地，风花忽飘零。维彼长江水，滔滔去不停。
春雪覆江干，江城春未阑。泄云千雉合，迎日万花残。
雁色悬秋曙，鸡声破梦寒。如闻郢中调，祇为和人难。
昨岁还今日，追欢得似无。儿偏爱蹋草，女亦解倾蒲。
倏忽浮生过，凄凉万事孤。掷他长命缕，不作系双珠。
月自中秋满，人从此会离。由来最圆夜，翻是欲亏时。
玉魄斜穿树，金波细溢卮。清光转应好，脉脉待看谁。
闻师初解夏，一钵与绳床。幡影白云静，钟声清昼长。
霞餐有禅悦，水观生微凉。请看降心后，依然花草香。
开樽当节序，归思莫匆匆。秋色犹南菊，寒声自北鸿。
几人心迹定，万事古今同。旷达真吾辈，何如栗里翁。
茱萸共把玩，聚散复何愁。秉烛重阳过，移樽片月留。
我?同调侣，君醉异乡秋。别后多诗兴，还登何处楼。
岁事才三日，寒阴日渐消。忽寻芳草去，不待美人招。
煮茗初删竹，倾醪更著椒。春风轻拂柳，未许折柔条。
奉天承帝戒，东省肃斋居。竹荫春阶月，灯明夜榻书。
天风传禁漏，郊露湿銮舆。清晓朝班事，兢兢整佩琚。
暮鸦巢树定，春望正漫漫。月夜地曹静，风郊天仗寒。
万年周社稷，百辟汉衣冠。深愧书生腐，惟馀一寸丹。
圣主忧三蜀，中丞宪府开。西南全胜地，经济出群才。
节钺辞枫陛，风霜动柏台。鹭车应早发，闻有御中催。
虚馆昼无事，秋光惊客心。疏篱三径菊，斜日万家砧。
行役嗟归雁，幽情望远岑。缶中有桑落，相对一豪吟。
万里荒城暮，三秋使节来。共携杜陵酒，同上越王台。
俊逸知高兴，疏狂愧菲才。过从能几度，早晚鹭车回。
寒江归去晚，秋树望中疏。霜没金蟾影，风传玉雁书。
青山依别浦，白发对征车。相送万馀里，思君入梦初。
画舫春江渡，台高凤欲翔。风生青琐闼，花静紫薇堂。
报政闻齐鲁，封章动庙廊。经纶应不负，咫尺仲尼乡。
考功天部客，长啸出春明。祖席开燕阁，繁花发帝城。
晚风催去舫，新月照行旌。圣主思弘化，应还召贾生。
帝里青春好，千家桃李开。君翻辞玉阙，谁不爱金台。
望切秋云迥，心惊暮日催。即今承彩服，朝夕奉霞杯。
天上归来早，城偏卜筑幽。孤亭凌日起，高树接云浮。
睹凤人争快，登龙士愿收。宁亲容暂尔，未许遂优游。
结交须结心，取士须取德。古交金不鍊，古士麟五色。
如何当世人，作事多倾侧。甘言转相媚，内险不可测。
青青好禾稼，生此螟与螣。堂堂美少年，化为狐与蜮。
人心天机在，利欲日夜昏。好苗莫助长，恶木先除根。
斧斤一时缓，恶木何由断。莫畏根株深，所忧筋力短。
鸣鸠知天雨，乾鹊知天风。蟋蟀最无知，亦悲年运穷。
云何当世士，愦愦温饱中。变故如波涛，浮沉安所终。
池水欲成墨，古碑临罢时。閒从崖石上，风雨挟蛟螭。
画里还看画，都成物外春。云山落吾手，非赝亦非真。
鸥白野云轻，高云缺树明。无人到湖上，听我唱歌声。
只为诗魔在，昏昏眼倦开。谁将春草色，青入梦中来。
别业谐新迹，林庐返故情。竹添秋径密，花先早窗明。
地远千家市，山啼八月莺。寻源从稚子，石涧绕门清。
杳杳白云合，空山欲暮天。青松滴疏雨，碧涧响寒泉。
风度竹房磬，镫明茅舍烟。爱看林际月，流影照溪田。
当代称耆旧，如公复几人。高名倾鲍谢，儒行媲荀陈。
濩落风云气，飘零海岱身。扁舟曾把袂，款款话前尘。
雁塞风沙远，龙荒岁序迁。生涯仍北地，涕泪忆南天。
雪鬓他乡改，萍踪客路悬。武林烟水窟，回首一凄然。
作吏来山左，分符近济阴。治才尊卓茂，政绩数卢钦。
腐鼠谁能嚇，青蝇已见寻。遂初偏得计，浩荡谢朝簪。
才擅风骚体，名传翰墨场。经年空想象，远道各苍茫。
暮雨江潮急，春阴驿路长。白沙官舍里，计日喜升堂。
经济惭长策，归山有敝庐。思随鱼鸟幻，道想羲唐初。
身世同漂泊，渔耕慰寂居。桃源如可问，于此定何如。
好古甘寥落，嗜静无冬春。诗书侵雪幌，霄汉洒风神。
白发催年老，青阳革岁新。从今幽卧稳，天地惜烟尘。
夜雨鸣不止，端居苦沉沉。风寂秋灯静，气溟烟堂深。
天地思寥落，诗书静可寻。漂零随生理，无闷到于今。
白日原上没，芳草夕离离。惜此浮云滋，空馀千古思。
冥心托松石，幻迹谢人为。未因飞锡去，长与鹿门期。
沉冥俗所捐，岁月寄秋山。亲侣时萍集，壶觞引兴间。
看云未碍远，看月不须攀。扰扰风尘际，谁开芳夕颜。
海邑消烦暑，星河坐晚凉。清风来独树，新月挂危墙。
水气生寒早，蛩声向夜忙。客怀秋渐老，官邸漏初长。
展历看除日，终年损道心。戴难带雪访，杜鲜惊人吟。
两度叨知篆，三季未买琴。白头犹逐逐，已觉错弥深。
疏钟惊晓梦，底事颇关心。愁见鸦鸣树，怕闻杵击砧。
临池常冻冷，镊鬓久霜侵。何日鳌山里，眠云抱膝吟。
高人拉我游，浑似泛仙舟。箫鼓风传曲，壶觞月满楼。
湖山青翠遍，烟雨绿荷稠。地挹六桥暮，风回五月秋。
低花时度蝶，近水不惊鸥。酒醉未归去，应知欲枕流。
三月雰雰雨，曾无两日晴。旅怀常寂寞，佳节负清明。
野树暮云合，山溪春水平。彭郎有音信，处处避回兵。
凉风吹骤雨，高坐称闲心。草阁水声里，山城秋色深。
沧洲何处是，白日一时沉。向夕衡门掩，烟霞绕玉琴。
天澹鸟飞飞，山青云杳杳。道人默坐时，楼阁空中小。
一阵复一阵，萧萧忽然至。空堂灯火昏，卧听惟独自。
何哉人世间，有此恶滋味。能令伏枕人，百计不能寐。
一般听雨愁，天下无可譬。郁郁沉沉然，探怀却无事。
京国几时留，匆匆两月周。禅从逆境打，衲到暑天收。
作礼辞僧伴，挑包上客舟。将何偿此役，速拣好山游。
离家百务止，动息颇无碍。力作渐不稀，近寺鹜僧辈。
睹此众人劳，省躬日至再。新麦仅两畦，信至劝归刈。
喜霁昨意真，身动如一债。汗漫理不饱，一往有微赖。
三日癖深居，案头尘一斛。檐溜如许长，种雪销春旭。
眼厌短衣囚，庭余半死木。未知桃与杏，何处较红绿。
数年多快游，冥罚就羁束。小食神仙字，聊以砭凡俗。
龙宫开海上，独客晚经过。老衲寒初破，灵花雨后多。
心空无色相，院静有檀那。玄度期将至，临风听棹歌。
兰桨乘流泛，偏怜萍梗踪。鸿鸣寒碛月，霜送夜船钟。
交岂时情改，年惊伏腊逢。分襟在明发，何地更相从。
家园欢赏处，卉木正欣然。节序逢人日，生全荷母天。
赁舂非庑下，戏綵且堂前。岂薄毛生檄，儿孙解种田。
天涯惊巧夕，乡国兴情增。旅食同僧饭，翻经借佛灯。
高梧初索莫，西岭转崚嶒。羞涩囊空尽，何堪在五陵。
物候催残暑，飘零得旧游。双星河汉夕，一叶蓟门秋。
缮性依禅室，归心忆钓舟。绮纨非所好，宁敢傲王侯。
慈母丸熊旧，仙郎符虎新。去持开府节，归慰倚门人。
榴火当樽艳，荷香入酒醇。添筹从汉沔，献祝指峨岷。
早逐潘家驭，休回王子轮。愿将称寿意，散作锦江春。
公孙年六十，犹是孝廉身。射策偶见收，遂为侍从臣。
主爱诈亦忠，赫赫侯平津。长孺不解事，区区论积薪。
淮阳久不调，壮志竟沉沦。空令千载下，为尔泪沾巾。
为别每愁予，予归只寺居。坪香风猎草，阪绿雨粘蔬。
未足一春梦，常无百里书。夕阳临水久，烟渚下春锄。
秋色前山好，双扉尽日开。卧云禅侣寂，曳竹酒人来。
空响生黄叶，清阴覆碧苔。城中同是月，不及此迟回。
疏雨洗空翠，来看湖上山。断桥芳柳外，小艇白鸥间。
月在美人远，春忙流水闲。西陵犹唤酒，灯影出花关。
西风吹箬笠，无恙旧江天。白鸟飞破水，青山移近船。
晚晴枫叶外，秋冷荻花边。泊处堪遥指，柴门生野烟。
为园刚一亩，生事已云足。日午闻鸡声，炊烟起茅屋。
石色秀可餐，林香暖盈掬。相见无寒暄，惟言酒新漉。
白鸟不飞处，云光和水凝。自吟松下路，遥见寺中灯。
夕爽山无雨，春寒涧有冰。隔花相问讯，月照荷锄僧。
野风迎白衲，随步已前溪。落日在流水，远山青不齐。
花寒聊自軃，鸟倦偶然啼。何处茶烟起，渔舟系竹西。
松根酒一瓶，月下人两个。月落酒瓶空，自枕松根卧。
山色下空江，江光动舴艋。霜枫红不尽，已入暮秋景。
来雁忽有声，归云渐无影。醉卧芦花中，月高梦魂冷。
长风合滩水，浩浩同一声。余音入松竹，又作竿籁鸣。
文章同元气，随物能赋形。变化莫可测，刘累难持衡。
我思翟公门，冷落休张罗。客去复还来，雀意良足多。
朝朝苍梧云，日日洞庭波。豪势却无恒，梦觉将如何。
薄宦难展拓，乞身须未老。素质离染肆，皓皓自堪保。
扳援青云驾，此心如火燥。匋颜向东市，悔不臂鹰早。
梧桐生夕阴，白月在怀抱。休嗤应世拙，用以存吾道。
闻有治世音，心中便欢喜。既为世上人，岂不关世事。
飓风动边徼，此外不留意。无衣御严冬，只望春阳驻。
龙钟跛蹶徒，乘马诧行驶。安得双足下，常把四蹄置。
孟秋凉气至，风物凄以清。不眠看寥廓，我屋将徛倾。
盘松盆牖下，岁寒自光荣。谁知天地上，半寸皆青冥。
疏雨同春尽，轻帆并鹜飞。柳深黄鸟乐，莎暖白鱼肥。
物候惊新转，尘踪恨昨非。江涛渺无际，端坐对晴晖。
昔读卫姬传，今征廖女辞。乘龙不可待，别鹤动成悲。
操拟冰霜在，心应天地知。行看紫泥下，千古照门楣。
绝顶开高阁，雄规壮北门。侧身见辽海，举首接天阍。
击楫前贤志，裁襟国士恩。叮咛二三子，毋负此盟言。
少负青云志，同鸣白玉珂。建旄天著象，持宪海无波。
尊对千峰启，人怜万里过。离筵漫惆怅，春向使君多。
独立怀知己，多歧叹宦情。古今谁侠气，天地一愁城。
万里犹投笔，千年羡请缨。君俱学剑者，报国有新盟。
日暮雨初歇，空林暑气迟。连城逢白璧，并辔向清时。
兴傍骚坛远，才看宪府奇。愿言各努力，绝代一相知。
联骑发濠州，梅天雨似秋。马多同栈乐，人少异乡愁。
小嶂藏轻雾，深涡走浊流。榆花零落尽，春去若为留。
爽朗忽苍茫，山高易夕阳。百年歌舞地，消得几昏黄。
皖江阴乍晴，鳞鳞秋浪生。岸回村树隐，潮落海云平。
鱼米舟中市，人烟水上城。不须遥问渡，前路是浮萍。
腊日烟光薄，郊园朔气空。岁登通蜡祭，酒熟醵村翁。
积雪连长陌，枯桑起大风。村村闻赛鼓，又了一年中。
月宇开天镜，高楼试晚妆。秋风吹桂树，双燕语雕梁。
西山带雨痕，南浦生秋草。烟中树若荠，波上舟如鸟。
一斋容膝处，高枕谢招寻。稚笋初平槛，新鸦未出林。
闲情芳草地，春恨落花心。更爱前溪好，千章绿树阴。
急雨过荒园，似向城西去。丰草覆清池，凉风起高树。
中怀适欣欣，入手得佳句。累日苦炎蒸，翛然在何处。
露湿藕花香，花折藕丝长。岂无凫与雁，不似锦鸳鸯。
湖山兴不浅，而我亦淹留。得罪缘微禄，怀君属早秋。
淡云乡树远，孤月旅情幽。借问衡阳雁，何时到广州。
峡云藏绝壁，峡水积寒流。宝树笼香阁，天花散彩楼。
梵音晴隐隐，钟韵夜悠悠。闻道金仙宅，飞来最上头。
韩子去已久，空山今有亭。秋烟荒橡栗，古壁暗丹青。
城抱江如带，天垂嶂列屏。双旌馀片石，啼鸟下林坰。
振衣山畔寺，载酒寺边楼。笛散千峰雨，砧传万井秋。
地因邀月胜，人拟御风游。不尽萧森气，寒江正北流。
太湖有奇峰，倚插半天里。风雷忽失之，何年飞堕此。
汲水向前溪，空瓶侬自提。郎家溪上住，只是隔东西。
东风吹月出，照见妾家楼。荡子从戎去，边霜尚满头。
河汉青天转，空房丹鸟飞。汗从郎背拭，香时隔年衣。
桂影团团月，芙蓉叶叶霜。捣衣过夜半，几日废流黄。
冻折银瓶水，尘枯宝瑟弦。非关妾无梦，妾夜几曾眠。
众卉各已摧，凌寒梅始繁。后凋固匪无，先荣诚独难。
谅由水雪姿，肯随桃李妍。君子慕厥操，素心终自坚。
虽云好爵縻，不以尘虑牵。但兹保清贞，奚翅林泉间。
处处残骸拄，腥风拂面过。天心宁好杀，人事或干和。
一骑飞摇鞚，中宵唤渡河。傥然哀痛诏，急遣减催科。
忽忽晨钟动，巡檐微一吁。将明天惨澹，小憩梦模糊。
蹶起收残帙，沉吟问老奴。今朝有车马，得到涿州无。
下第经三度，胡为又此行。本来非隐逸，未敢薄功名。
良友怜同病，高僧不世情。灯前相劝勉，切切到天明。
出世犹难免，弥伤住世心。乾坤无地隐，兵火入山深。
一笑忘相约，三生恐莫寻。乱离师已厌，震旦肯重临。
雨湿烟痕重，花藏暝色深。放船忘远近，泊棹偶园林。
桑下曾三宿，桃源试再寻。主人殊不恶，水阁尚鸣琴。
灯火明篱落，开门手共携。呼童催晚酌，索砚写新题。
芳景连寒食，浓春满大堤。翻邀乘兴返，明日听黄鹂。
向暖寻新蕊，乘春过洞房。蝶群容尔入，虿尾竟谁防。
媚态纤腰软，娇吟细韵长。味甘能悦口，况有蜜脾香。
露薄东方高，众星忽已落。独此云娥鉴，隤然挂天角。
碧空淡于洗，浮光乱参错。老兔不知寒，轻风裂霞幕。
夜爽客不寐，春阴螇先鸣。稍迟东樊月，延照西?汀。
高咏展遐趣，薄怀忘近营。安得箕山俦，一笑披柴荆。
白日下平野，长风起层波。美人不可见，消息今如何。
愁边草木歇，梦里关山多。惜哉岁云晏，回首鬓将皤。
雨濯山光润，风吹溪响清。有怀成远咏，无伴趁幽行。
野草不媚世，沙鸥宁近名。归来卧松石，新月西林生。
市尘江截断，山色雨添明。地迥神灵会，秋高水石清。
胜观随步改，险息得林平。一瓣杜公室，蹉跎愧此生。
白纡秋瀑势，青削晚峰层。胜地雄千古，私心尽一登。
莽深僧识路，崖黑鬼藏灯。激烈思前事，凭高意气增。
江水去悠悠，三年两命舟。景繁添客恨，老怯近乡愁。
急桨催潮信，回湾失埠头。海门春色好，指点见台州。
长途望不极，永夜泣相逢。似为中年病，全非旧日容。
自应扶几杖，岂解惜章缝。觉后收馀泪，乡心一万重。
自忝皇畿宰，那销故国思。梦违龙卧处，书断雁来时。
涕泪惭青鬓，飞腾望白眉。为传芳草色，应满谢家池。
送尔西江客，探奇东岳峰。断文馀汉石，古色有秦松。
倚杖海天近，听泉云壑重。金箱閟丹诀，谁共访仙踪。
渺渺漳河水，历历水中树。春风锦缆长，迟日轻帆度。
君才似水清，爱向河边住。垂竿几岁年，濯缨自朝暮。
忽动云霄兴，笑指西秦路。遥知华山上，焦枯饫风露。
君标松桧孤，我爱山林独。同心利断金，相看润如玉。
永夜短檠灯，偶坐话心曲。问君何所往，西秦佐州牧。
秦路远迢迢，秦关高矗矗。书囊从此别，力尽相思目。
春风拂衡茅，春云满郊墅。柴门日反关，幽禽相对语。
美人天一方，兰蕙谁同处。直北望蓨城，空庭久延伫。
枯槁沐恩波，漳河深几许。何日短檠灯，永夜话心膂。
我罪丘山重，卧病漳河边。君才冰玉清，公庭坐鸣弦。
感君缠绵意，赠我归来篇。别后望云树，野旷飞苍烟。
春阳映高木，春花映晴川。思君不可见，对景空茫然。
古有阳亢宗，催科考下下。迢遥千载馀，谁是同心者。
村落肆追呼，庭堂事楚槚。穷途哀哭声，肯念鳏与寡。
平生悬河辨，遇事噤如哑。块然坐书堆，独有泪盈把。
长者先投客，鲰生敢自禁。拂衣吾辈事，推毂古人心。
何胤辞偏巧，樊英隐未深。三山名胜地，或谓可浮沉。
湖水净如练，禅扉昼亦关。白云流绿竹，朱果照青山。
鸟见无人下，僧闻有客还。筠笼满相送，何必禁园颁。
贱妾长留此，良人久戍燕。无由秣陵泪，一洒蓟门烟。
野日明官道，寒云暗晚天。相看秋欲暮，又是别经年。
君罢齐东幕，来寻塞上山。春风新早帽，夜雨旧柴关。
心事琴樽外，生涯杖履间。赋归归即好，休叹鬓毛斑。
皎皎合欢扇，郎持赠所欢。本欲图亲近，翻掩桃花颜。
东家善枕席，西家供织作。东家喜月上，西家忧日落。
日月同在天，忧喜一何殊。借问东家女，妾有何不如。
一瓢将一杖，随地掩柴扉。课仆磨长剑，教儿制短衣。
诗留闲寺遍，梦入故乡稀。邂逅还成别，天寒何处归。
门有车马客，姊妹易衣裳。侬有好颜色，那在红粉妆。
行人促家信，把笔倚前轩。书紥经姑手，闲情不敢言。
不寐惊秋早，无言坐夜分。已拚成弃妾，未忍便忘君。
形影窗前月，悲欢梦里云。如能念畴昔，看取旧湘裙。
韦曲名园好，习池胜事繁。午风披蕙带，秋色上苔痕。
密树云成幄，疏篱水绕门。不烦除客径，吾欲藉兰荪。
坐对芙蓉沼，行歌棠棣吟。相依香漠漠，独立影沉沉。
人自怜芳艳，谁当识苦心。秋风渐萧索，结子已如今。
茅屋深藏树，青山半入云。秋风何处发，渔唱隔溪闻。
结屋依林麓，支桥就石矶。青山微雨过，一片白云飞。
霜降水还漕，舟行不觉劳。顺风欹浪疾，乱石下滩高。
渔舫依红蓼，人家住白茅。乡园待归客，应已熟香醪。
日暮行湘水，春深别上都。系舟南斗近，倚剑北云孤。
骨肉千行泪，风尘万里躯。王孙江上草，何处采蘼芜。
吾慕高夔府，风流汉长卿。新诗裁锦字，丽赋掷金声。
早谢人间事，幽通物外情。相违动旬月，何日见黄生。
冠盖京华地，斯人独可哀。神龙在泥淖，朱凤日摧颓。
世路无知己，乾坤孰爱才。梁园别业在，何日见归来。
谷口风兼雨，茅斋淰淰秋。寒烟浮岛屿，白水乱汀洲。
散地耽高卧，何时作远游。近来疏懒甚，一月罢登楼。
洞庭西去路，消息几回闻。地僻难逢雁，天长秪见云。
白蘋悲楚客，班竹怨湘君。宋玉哀师意，空传九辩文。
别寺逢春日，山盘野菜长。老僧朝具饭，留客更焚香。
雨暮枫花静，云寒柏树苍。独惭骑马去，尘事未能忘。
芍药春风晚，开迟莫自嗟。城中虽有树，此外更无花。
倚席低行月，翻阶斗落霞。佳人对瑶瑟，一为惜年华。
策马夷门道，高城带暮云。至今豪侠士，犹说信陵君。
亭馆初同宴，烟萝别一家。依依檐际雀，澹澹雨中花。
气象乍氤氲，微茫晓未分。层云俄水起，远嶂觉雷殷。
草影沾将湿，蝉声咽处闻。停车稍候霁，幽意在初昕。
草草寝兴里，举头檐际看。无心申苦意，有梦各艰难。
雾欲沿溪出，星留配月残。问余何所慕，脂辖未容安。
行行墟落晚，倦若鸟投林。村酿难成醉，浮凉乍满襟。
预愁千嶂沓，梦绕绿烟深。殊怪秋声早，为来飒飒音。
忆向长安别，还随此地亲。光从今日始，影若与年新。
乍觉因春妩，非关对客颦。一般愁寂意，留伴未归人。
县以沙为榜，迎风寸寸沙。归程轻似雁，驿使几逢花。
往事碑能记，寒流日已斜。丛台知不远，拭眼照繁华。
风日朝来爽，山原四望通。有怀悲逝水，无语送飞鸿。
公子侠游窟，佳人纨绮丛。参差那可问，一线枕痕中。
早觉神仙天，何言霸业销。台馀烟点点，嶂列翠迢迢。
宿案谁能了，悲歌差足豪。载驰游子意，敢诉去程遥。
未觉风心善，阴晴候屡猜。山山埋照尽，树树抹云来。
拚睡唯欹枕，拈香净宿埃。可知春已老，愁说到黄梅。
色类纷难极，峰峰势蜿蜒。名从初地识，景自昔人笺。
一抹清空气，无边华鬘天。嗟予行役倦，与订异时缘。
最怜春易暮，宿雨可能收。装薄寒犹在，烟轻绿遍浮。
仆夫敢告倦，孤意自难留。望望乡关近，翻成历乱愁。
梁州无崄绝，六月看云峰。潋滟回塘影，芙蓉落镜中。
连天横北阁，微雨送南风。竟日林居饮，萧然此兴同。
向夕吾当去，因君且暂留。昙花依砌落，松径入堂幽。
莫谩题春句，还期上晚楼。帝乡风日好，宜作醉中游。
五月南州去，仙舟入水乡。荷花娇弄色，棹拨镜中香。
月到句吴满，山当越峤长。孤蓬晚开酌，偏送好风凉。
谁扫丹青笔，因开江上楼。帆樯背日集，水石傍林幽。
楚泽流难尽，吴山翠不收。几时吾放舸，奇绝览兹游。
宵凉爱枕簟，启户月临床。遥见星河度，微闻露树香。
搴帷抛羽扇，散帙卧清光。野处仍孤夜，因知道味长。
苏武天山下，吞毡齧雪花。谁知寄书雁，飞到汉皇家。
去日持丹节，归头满素华。相随李校尉，别泪泣胡沙。
野院夕阴入，扫除仍布筵。地经残雨后，人醉碧萝前。
落日归双鹭，乔林响万蝉。凉飔吹不断，应为两高贤。
宝地千年会，金尊二月花。但期游白日，忽已暮烟霞。
塔迥星河倒，坛虚水月赊。留欢更笙磬，同醉远公家。
落月不到地，高堂风露凉。共因重九逼，先泛菊花觞。
银烛题诗换，罗衣客醉香。更深不归去，故绕竹篱傍。
九月旬初到，东吴人却回。如何违令节，不共菊花开。
水国蒹葭老，川河鸿雁来。知君多感慨，应上旅中台。
养疴卧空林，白云在幽墅。一片澹悠扬，相看若俦侣。
度溪鸥外閒，湿雨檐间聚。欹枕契无心，席阴对忘语。
有时松飙吹，长空忽轻举。恐为他山留，掀帘重延伫。
谁凿爨下桐，具此弦上音。悠然资至乐，况乃禁邪心。
拂几奏流水，清风涤烦襟。钟期去已远，此意犹在今。
名轩日相娱，珍重若璆琳。遥知徽轸外，此乐还复深。
名关控东南，䇄立翠微表。远吞吴越雄，俯视瓯闽小。
绿萝翳关门，洞口彻昏晓。大道抗浮云，征车出飞鸟。
行行望故山，苍翠犹未了。试问出关者，弃繻今多少。
独行深树里，细路绕茅堂。山色迎人出，梅花度水香。
燕泥留雨气，鱼藻入天光。住近石桥畔，村沽夜可将。
独是躬耕处，相依亦有君。山从千嶂绕，径向一林分。
水满渔竿觉，苔香屐齿闻。从余深隐好，莫使勒移文。
高松暑不侵，芭蕉堕新绿。茅亭有高士，清溪时濯足。
天风吹葛巾，醉向亭中宿。悠然忘市朝，醒来饭黄犊。
薄游历吴楚，忽忽更南征。春色关门草，年光过客情。
山衔纡路转，水划峭崖鸣。一被风尘误，空多世上名。
百战余荒台，南归士无几。草木向人啼，或是六朝鬼。
西苑无人归，秋色扬州早。伤心辇路傍，依旧多腐草。
长芦初问法，归去畅玄宗。一衲空山里，孤云何处逢。
寒潭独夜月，秋雨旧房松。回首茱萸路，相思隔暮钟。
向夜月转白，空庭散晚曛。稚儿眠趁露，驯犬吠疑云。
池小珠能似，天圆镜不分。薄怀千古事，今夕共谁云。
白日展摇落，暮山疏郁天。风云战清夜，江汉幻残年。
我屋蓬蒿熟，谁家世界圆。忽思浮海叹，千古万缘牵。
江山尚几蝉，风气谩高天。碧草嫁时令，黄花关暮年。
国忧疏鬓系，尘梦蠢儿圆。尧舜到今日，条肠万虑牵。
抗揖出内阁，拂衣离九重。江湖动星象，风雨蛰云龙。
梦远暮天阔，调高秋意浓。老怀閒不了，灯火彻晨钟。
母年如可乞，中夜尽情祈。白石无烂色，青山长翠微。
凤高梧竹丽，恩重屋乌肥。八月祥风起，螭头亦舞衣。
小阁幽如洞，登临颇自宜。兼逢二三子，相伴寂寥时。
静爱琴尊乐，清怜雨露滋。此中飞动处，未许众人知。
偶尔成幽赏，居然得隐心。窗檐山色近，门径雨花深。
夕鸟乱鸣树，凉风微动琴。平生寥落意，对尔一长吟。
随意移床枕，无窗不可眠。人烟丛竹下，秋色小山前。
雨久芙蓉落，溪深荇藻鲜。相看兴不减，何必晋人贤。
使君能爱客，惜别更维舟。坐对碧阴下，泠然江水流。
波翻明月小，风动晚云秋。不是今宵兴，离筵不耐愁。
今年寒气早，十月破新梅。篱落几枝长，丛林数点开。
暗香人不觉，幽赏客先来。寂寞翻成咏，怜君水部才。
罗浮清梦后，愁寂几相思。花里同今夕，尊前即往时。
寒香风自远，幽恨月应知。预惜欢娱地，明年恐未期。
得意二三子，如君良亦稀。寒梅开又落，行客几时归。
旅梦寒应作，芳心倦转违。朝朝候消息，愁见雁鸿飞。
黑雨动经旬，幽人却未贫。总无身外物，时有意中人。
白璧成何用，青云不可亲。从归武陵后，不敢怨强秦。
日落雨声歇，远钟来翠微。天长人独立，江远雁双归。
雪树果先落，风岩花易飞。遥怜李供奉，吟眺倚荆扉。
休道春归去，青春去复回。鸟声来远树，花气落深杯。
景色何曾别，人情莫浪猜。绿阴高阁上，偏忆草玄才。
月色横天地，长林闹子规。悲鸣如有恨，怅望欲何为。
声急凄风断，魂寒晓漏迟。愿教深结舌，投足万年枝。
夏日开东阁，天边送远声。一身能自遣，万口为谁鸣。
露重林霏润，风高羽翼轻。知音如有待，听尔岂无情。
绿树连霄汉，幽栖羡一枝。托身忘偃蹇，集木识安危。
云暗归巢早，天寒出户迟。名园修健翮，不使弋人窥。
神物终当合，应怜解佩难。倚天曾耀日，抵掌独登坛。
价比南金重，光腾北斗寒。沛公西略地，三尺定长安。
谏草传天下，奸谀胆正寒。赤心悬日表，紫气上眉端。
春殿依龙幄，慈闱拜凤冠。秘书三万卷，频向夜灯看。
疏峰澹秋色，远水㴠晴旭。梧篁迭映蔚，蒲苇相依绿。
幽人日无事，览赏澄心目。手持轩岐书，步入松斋读。
时闻伊吾声，浪浪出林麓。谁能悟摄生，寡嗜恒自足。
江上摘莲花，逢郎日未斜。停桡闲借问，何处是郎家。
忽遽笑回言，家住横塘口。南去第三家，朱扉映疏柳。
明朝采莲出，采过吃茶不。只愁风浪阔，不得栊船头。
百粤旋师后，天悬蒋树春。谈兵笑尊俎，赐履听星辰。
燕翼思高庙，雄图伏老臣。忧时鬓想白，南北尚风尘。
旧京雄白下，别思满清秋。月绕南枝梦，霜飞北雁愁。
世应疑伏枥，谁合赋登楼。不尽山阴兴，终移雪夜舟。
汉代楼船将，君今几叶孙。弈棋陪谢傅，清啸对刘琨。
目断云中戍，情高海上尊。亦知忘偃蹇，列炬出江村。
转石奔如马，孤舟此滞淫。空江一鸟度，落日万峰阴。
拥褐宁怀玉，披裘不取金。笑逢渔父问，羞学楚人吟。
旅泊依村稳，狂潮接树高。江湖双蒯剑，天地一绨袍。
夜永愁听雨，寒深欲问醪。风波吾饱历，行矣敢言劳。
戍垒频年变，昭州辙不遥。时平主将冗，日久客兵骄。
体统关元气，安危系圣朝。烽烟闻已息，金甲合全销。
我乘千里兴，君向五湖游。蕉鹿浮生梦，莼鱼故国秋。
星霜孤倚剑，风浪几维舟。寂寞毗陵客，蒹葭尽夜愁。
忆尔谈经处，萧然过吕安。蓬蒿三径没，苜蓿一毡寒。
浊酒歌谁和，青灯剑自看。他乡逢握手，未觉路行难。
开径琅玕满，官贫计未疏。留宾十日酒，垂老一床书。
邑里春申旧，文风季札馀。故人多狗监，留赋荐公车。
古城绣春草，翠色交短垣。夭桃开何迟，李花正翩翻。
平畦森绿甲，圃人初列藩。汲井水易浑，挽绠意已繁。
隔堑闻鸣蛙，蚯蚓寂不言。坐感清明风，幽襟惬素园。
取适憩林薄，道心幽且閒。园?日已长，零雨时尚悭。
繘井试溉之，菲菲绿增颜。虽无千章木，桃柳自成环。
日出风凄人，日入鸟下山。抗意世涂表，悠然忘险难。
空斋坐日夕，有怀期不来。庭树叶频下，闲门风自开。
朱丝静逸响，绿蚁浮深杯。幽思益填积，怅然难独裁。
庭虚初月上，树响微风入。栖鹊听犹惊，流萤堕还拾。
沉沉寒漏滴，隐隐余钟急。坐久不知疲，凉衣露吹湿。
宴坐庭树夕，悠然惬清赏。月生微影横，风入繁枝响。
啾啾归鸟集，隐隐疏星上。倏尔朝复昏，流光递来往。
岂有从龙意，还同野老居。覆花初冉冉，度水亦徐徐。
陇上时相逐，溪边或自锄。犹能作霖雨，沾洒及邻墟。
勋业心逾懒，耕锄意颇长。牛衣方自卧，麟阁听渠忙。
瓜果邻家席，诗书野客堂。醉余还讲诵，未见老夫狂。
水乡寒气早，未暮掩柴扉。篱落无人过，鸡豚各自归。
老妻熏鼠穴，稚子卧牛衣。安得盈缸酒，深杯日日挥。
将帅多儿戏，朝廷望贼平。几人思报国，何处有全城。
未识龙蛇阵，频遭犬彘惊。亚夫军细柳，千古汉家营。
冶金铸为剑，精光射牛斗。锋铓带血腥，曾斩楼兰首。
朅来开石函，忍作蛟龙吼。不将持赠人，当世承平久。
焦桐古制作，乃是爨下材。金徽灿星斗，玉轸调风雷。
宝之不欲弹，抚视日几回。囊韬籍文锦，有待知音来。
吁嗟复吁嗟，谁是无父母。守栅供庖厨，入林禦豺虎。
得生亦暂时，尽死安足数。新眼看旧人，自然成粪土。
儒释虽云异，天涯放逐同。五车开道路，一棒击虚空。
梅州惭妙喜，蜀国失文翁。敢谓天将丧，应知吾道穷。
翩翩贤别驾，展足来帝乡。已见呈甘露，他年看凤凰。
古道流泉侧，馡然草木香。苔痕履宪耿，冰窦鹤踪光。
避俗移深广，无人行独梁。明星三五嘒，衡宇永相望。
放怀霄雿表，林表树苍苍。如水宁如醴，食鱼不食鲂。
吟诗灵宝始，送老石闾方。几见神仙葬，白云即帝乡。
犹使儿童识，凿山惧未深。不观高士传，能入酒人林。
静兕眠清野，寒鸠笑木阴。天空月色正，零露肃孤砧。
若令违初迪，此生总不能。伐幽虫啮木，剔奥石镂棱。
济胜非无具，空村但少僧。凭今与吊昔，貉貉一丘仍。
愿搜残史册，分付与麋群。十七部从说，三千年试云。
迁而上仅见，瞱以后无闻。安得祖龙焰，都将冢屋焚。
忽笑黄江夏，徒成鼓吏名。菰芦中俊物，天地一苍生。
但信青猿哭，终疑紫凤鸣。无端发浩想，虎仆代龙耕。
谁云非太古，叶落不知年。可笑因鸿热，难言受鬼怜。
危峦栖逸鹤，浅濑跕飞鸢。莫愠芙蓉老，不如薋菉妍。
嗟予生也晚，不及揖公存。四海方无事，知津昔有言。
眇然绝俗意，难与世人论。勿曰忠清异，寒烟合一痕。
曩别未云易，于兹弥信难。穷惟此日月，世孰为张韩。
白水同元味，筠心足岁寒。苍梧古帝迹，淼渺路漫漫。
一汉与世隔，抱卷未云穷。以我闭门意，悉君率野衷。
残书蔽古屋，霜落下秋空。鸣马萧萧际，于兹莫不同。
良质列五金，矩形存巧冶。静观水火争，我是忘言者。
缅维点雪功，属尔禦寒器。心烬不复燃，画灰漫成字。
自失平吴策，空名起邺台。馀香残箧冷，促柱短歌哀。
汉水漳河尽，当涂典午来。西陵松柏地，旋接北邙莱。
寺门山麓峙，当面更青山。渺有烟霞想，谁参秘密关。
僧穿松径去，童汲井华还。尘海茫茫远，三生梦觉间。
久孤南望约，枉沐北山临。扫壁真题凤，攀云独抱琴。
午斋留石钵，寒日静珠林。自是攒眉去，非因白社深。
江东文物盛，千古足吾徒。岂必周司乐，何伤楚大夫。
鴸虽怜远客，马自识长途。欲待群贤赋，秋风已忆鲈。
太博曾封事，都官尚诤辞。风霜千字挟，江汉九歌遗。
但可袁丝饮，宁知贾傅悲。扁舟吾引去，何以寄相思。
耽寂投初地，山深昼不哗。世情原水叶，吾道岂空华。
萝径秋多雨，松门晚掩霞。偶从诸佛子，趺坐演三车。
朝雨鸣青雀，临风袂欲分。图南博大翼，空北耀花纹。
战胜千人失，名成四海闻。遥知相忆处，孤馆卧看云。
悬崖披莽苍，纡墩历崔巍。水以梅花胜，人随秋色来。
涵空迥镜影，迸地漱珠胎。石鼎分松火，烹云注茗杯。
晓日都门道，春风送客行。转轮明主托，规戒故人情。
政事忙多错，嫌疑谤易生。至诚能动物，元不在声名。
河东盐课事，军国用斯存。锦绮商人富，青骢使者尊。
沟渠怜赤子，霄汉隔金门。无限忧时意，临岐不尽论。
卿寺迁乔久，家山入梦频。暂辞黄阁老，归慰白头亲。
道路无多虑，将迎有故人。圣朝须佐理，莫恋锦江春。
南京根本地，司业范模官。今日须君往，他年作鉴看。
文章回古道，风俗障狂澜。惆怅临岐处，天时渐渐寒。
何处堪惆怅，归鸿嘹唳音。关山千里路，光景四时心。
影入春风静，声传画阁深。冥冥霄汉上，罗网莫相寻。
忆昔梁园会，怜君意气投。云霄方并辔，风浪复同舟。
黄屋空回首，清樽且解忧。贾生如晓事，应不吊湘流。
萧冈关上路，望之阻且长。眷言念良友，辗转热中肠。
文驾骖两汉，标格自昂昂。气象底相似，潇洒贺知章。
谷口有佳人，才华席上珍。至理多妙悟，丽藻罕其伦。
昔年同笔砚，今日隔江津。念之不可即，梦寐徒相亲。
悠悠江上水，轧轧江心橹。橹去远不闻，水青长自睹。
感此伤离别，凄凄对南浦。行客将焉如，官河杨柳舞。
相送出河兹，丽日照行色。手拗杨柳枝，离怀长恻恻。
春水涨潮流，春风吹朴棫。步景答赠言，敏捷几曹植。
最忌是才名，愿子常玄默。此意老聃知，师之良有得。
词坛推独步，当代几人如。笥有笼鹅帖，家藏种树书。
山花充户牖，江水绕庭除。好是陈平宅，何多长者车。
少年轻远别，一舸又江关。剑浦寒云合，芝城春水潺。
世途多白眼，汝意只青山。大姥重相过，应探宝诀还。
霜凋青草枯，玉貌委泥途。妾泪空盈掬，君恩只按图。
白发长为客，孤灯暗抱疴。据床亲药裹，伏枕想渔蓑。
生计浮云薄，乡心积雨多。明朝逢竞渡，无奈独醒何。
清贫终不厌，未老亦宜休。杨柳阊门晓，蒹葭震泽秋。
园蔬乘雨种，林果带霜收。感慨应怀古，题诗上虎丘。
挽舟上逆水，欲进不得前。丈夫得意日，何异下滩船。
秋气日以肃，秋夜日以长。萧然清溪上，对此明月光。
月虽照我身，岂能知我心。我心亦何为，所思在所钦。
嗟君玉雪姿，与我同心期。此月若照君，君能不予思。
我公黔宁嗣，世济忠孝美。容光照隙罅，于焉烛斯理。
怅望珠履荣，老客思未已。何当驾长风，一溯秋万里。
碧鸡翠冥濛，夕影倒滇水。月出金马东，徘徊白云里。
美嵏堂既崇，爽嵦尘不起。书签承朝旭，琴露湿乌几。
初日照云林，寒泉落风磴。缅怀尘外踪，悠然动清兴。
茫茫宇宙间，事物皆有理。众理具一心，求之亦甚迩。
微言寓群经，历历有根柢。致知以力行，典学念终始。
人心固危殆，况乃众欲攻。外诱日胶固，乃蔽明与聪。
炽然不可遏，至理或销镕。制之岂无术，澹泊以为宗。
积羽可沉舟，群轻能折轴。巧言必诪张，利口多翻覆。
诐淫及邪遁，害事为甚速。苟不塞其源，涓流蔽川谷。
楼对绩溪山，群峰耸晴霭。楼头聚爱人，相看终不改。
楼俯绩溪水，潺湲日夜流。楼头聚爱者，华发共绸缪。
云房披素幔，雪涕访遗尘。竹石对今雨，图书非故人。
鸟啼深巷静，花映古苔春。何处风前笛，悲来过四邻。
落叶满衡门，萧萧风雨夕。一灯溪上明，何处独归客。
朝随僧饭后，策杖上层峦。满目川原小，蘧然天地宽。
深秋金涧静，返照玉峰寒。却怪龙山燕，空传落帽欢。
秋至一何好，新凉气候清。井梧当槛落，海月入窗明。
燕别草堂垒，鸿流关塞声。天涯有知己，此夜念孤征。
十年梦此地，今日始寻源。云暖桃花发，岩欹瀑水喧。
空山眠野鹿，风断啸寒猿。共坐澄潭下，幽思不可言。
寺隐山将暮，良宵不忍眠。松花香塔后，溪水到门前。
隔岸山歌起，诸村烟火连。冷然僧梵后，深坐一灯悬。
穷居亦何意，言笑向人难。二月登楼望，孤村细雨寒。
行云变岩岫，流水异波澜。闭户宜今日，春愁且自宽。
不尽青山意，寻幽任所之。溪行三十里，日出几何时。
云响樵何处，钟声寺不知。此中堪小隐，当与古人期。
日暮海天白，罗浮云气重。诸山皆隐跃，独现老人峰。
雨足新溪水，苔封古寺踪。当时茅屋上，应长几株松。
寂寂溪边屋，阴阴古木繁。开门看瀑水，终日自潺湲。
野鸟啼空谷，桃花发古村。一身安乐好，何处报人恩。
溪流清且彻，曲曲绕柴关。石鼠昼出没，幽禽时往还。
苔深人迹少，气壮酒杯閒。倚槛聊长望，云开山上山。
古侠吾兄重，世人无不闻。徒闻不能识，老此鹿麋群。
彩笔摇川岳，干将倚白云。晚成宜大器，天地任纷纷。
正忆庭阶下，崇兰半亩滋。无人春自赏，为客梦还驰。
江上聊三宿，关前岂五噫。新诗遥作别，长路更相期。
往事诚颠覆，今王自圣明。孤臣濒万死，中诏赐馀生。
司马能逃腐，弘羊正待烹。已闻干象纬，不用借公卿。
衰䬃仍乖别，羁栖几过从。驽骀无熟路，鹰隼自秋空。
铜柱扶桑下，郁林沧海东。南征且乡邑，大不类秋蓬。
共有垂纶兴，何期并钓船。中流频鼓枻，得意久忘筌。
岸静秋涛落，帆收沙月悬。蛟龙正入夜，神理太幽玄。
到处称为佛，孤峰草作庵。鹿麋床下拜，烟雾口中含。
鍊骨石千杵，随身经一函。相㩦更高望，蓬岛在西南。
今夜酒忽醒，十洲梦不完。月影隔松乱，茶声烧叶残。
老友得麋鹿，明河为浪湍。行行问竹杖，风露尔无寒。
仙源有流水，寄在青溪东。乱石不阻海，晴天时领虹。
岩芝照自喜，松露滴还空。广把三千钓，吾寻八十翁。
越北开戎馆，清时寡牒书。榻含千竹净，亭落万峰疏。
聚石攒奇草，联园匝野蔬。自公多逸暇，跃马亦林居。
至日山雨过，眼中浮埃空。偶来沧海客，独醉紫霄宫。
江色了人意，鹤群消晚风。岁时兴自好，云物任西东。
亭子临苍壁，高檐覆草菅。我来乘白鹿，蹴踏万花间。
赤日避林幄，青芝抱竹关。飞扬剑歌在，酩酊散秋颜。
祖关冬再入，客路日多閒。崖色斜移树，泉声半出山。
拂人黄叶过，穿竹白云还。不惜芳华晚，风霜且炼颜。
晡景阁崇壕，还云泥羽袍。沙游仙迹横，秋捧雁行高。
弗雨加天翠，微风亦海涛。密都曾窃觐，讵岂梦颁桃。
迢迢三五夕，遑遑岐路前。入夜何用雨，出门不同天。
云逗千林树，溪留百涧泉。自然念兄弟，况复仰神仙。
白云和地扫，明月就窗赊。囊蓄三年艾，庭栽四季花。
旋炊鱼信美，新酿酒偏嘉。稳代青鞋步，肩舆胜鹿车。
村落萧条甚，犹如丧乱民。谁家能乐业，何处可容身。
野哭添新鬼，风流减旧人。今年寒食泪，不觉易沾巾。
茅檐一夜雨，岁暮千山客。朝来涉前溪，不见钓矶石。
仆夫忧远道，野馆谋今夕。千丈飞霜崖，风寒少行迹。
望邑得春色，涉溪乱春流。青骄新晴岭，绿满芳杜洲。
市井举烟火，夕阳隐林丘。前驺出水上，小吏立沙头。
虽无弦歌响，稍已桑麻稠。行衙面山开，竹树坐转幽。
迁莺鸣楚树，浮萍集湘水。相依偶同枝，飘浮忽千里。
潭州城上楼，孤绝不成倚。岳顶生巉峭，江波转清驶。
何意把离觞，对此秋色里。秋色可奈何，湖边有兰茝。
出郭问前路，度溪望千峰。晓雨送薄寒，碧嶂回秋容。
人言秋思悲，我爱山色浓。归兴傥如此，宦情浑已慵。
故园黄菊花，正及茱萸钟。佳节不负人，江海愧浮踪。
沧波眇碧落，芦叶生秋风。一船不结缆，长啸月明中。
白日日巳晚，行人日巳远。秋风又重来，行人犹未返。
飕飕朔风寒，行人衣应单。世无杞梁妻，千载徒悲酸。
季冬雪重积，十日奇寒冱。啁啾阒不闻，葱茜失其故。
客子欲何归，中林犹独步。幸有苍苍松，为辨去来路。
并辔来仙第，深杯好共挥。远天初夜色，新月更春辉。
灯夕看相近，花时会莫稀。云霄望羽翼，真喜接高飞。
邂逅怜新岁，朱弦为客挥。风春归柳色，月夕助灯辉。
歌酒三人共，乾坤一笑稀。看君俱妙思，操翰忽如飞。
芳村连曲水，树色隔江分。愿结青山侣，同为出岫云。
莫叹归来早，那堪远别离。凤城春草绿，偏忆旧游时。
一疏为高堂，非缘松菊荒。白云穷望眼，秋色照归装。
暂束新袍笏，仍娱旧綵裳。金门非忍别，事主日犹长。
自君之出矣，途长梦亦遥。南风何日起，吹转木兰桡。
自君之出矣，长望石头山。山高望不极，目送碧云还。
君到石城边，应看石城树。树杪百尺台，是侬行乐处。
截取何山胜，来归尺素中。拂帘防燕子，绕座叠芙容。
出自游人匣，将遗太史公。瀛洲何限景，较此得无同。
怪物生江濆，时潜以养智。头角虽峥嵘，独力难自致。
春雷破顽阴，风雨复时至。变化升九衢，焱燹著灵异。
嘘气生青云，沛泽犹未试。万物天地间，闯然返生意。
久客高峣上，登楼眺望频。云连呈贡雨，花接晋宁春。
苏李诗篇盛，陈雷意气真。不逢刘会孟，谁识两仙人。
别苑连城去，膏腴百万畴。剩栽宛苜蓿，空老汉骅骝。
地惜桑麻少，天教雨露优。兵资与农事，廊庙重为谋。
槛车出城去，望阁暂回头。昔道千年乐，今成万古愁。
城阴寻古寺，日午报钟声。豸服防僧避，龙华护法明。
雪残双树冷，溪抱二流清。为问庐山客，何如入社情。
木石有时命，干常气自青。玄黄殷战血，风雨一椒亭。
已吊鲸鱼死，难寒白鹬刑。疏麻虽小物，危岫茂尧蓂。
文章谁后死，奇险自开山。肃月平蝉讼，光风正草奸。
枝强鸟不武，篆蚀石能班。笑我瘦郊岛，蚕吟秋卷删。
策杖叩玄关，缘崖穿野蔓。疑登黄鹤楼，更煮青精饭。
御气瞻朝元，临风听吹万。眷兹汗漫游，岂负烟霞愿。
清晓林风转，黄昏月满庭。野寒人落落，地湿草青青。
竹几当窗设，烟钟隔水听。此时谁缩地，一上海天亭。
十月旬将及，一年秋始残。自怜柴榻稳，未觉布袍单。
肮脏从吾拙，寻常应俗难。古今成俯仰，时复有馀欢。
二豪临眺罢，千古擅风流。我辈同登日，江山万里秋。
风烟淮海色，舟楫故园愁。把酒凌倒影，长歌忆旧游。
晓起净香焚，禅床坐入薰。花灯三界寂，钟磬九天闻。
阶集苔前雨，窗留钵底云。迷方如有悟，愿此脱纷纭。
庄生归省觐，九月下扬州。秋水孤帆远，白云天际流。
岭猿惊客梦，枫叶战乡愁。为报南华老，逍遥海上游。
离歌动竹扉，客子振征衣。遥忆吴江上，霜清鲈正肥。
山中三径好，天外片帆归。只恐波涛阔，鱼竿拂少微。
楼对群山起，人随世代迁。不知千载下，更得几人传。
孤鹜迷荒泽，哀鸿下浦烟。辞君挂席去，淮海弄潺湲。
寂寞金铺闪，参差玉陛留。苑荒梁殿阁，草绿晋山丘。
圣武归中夏，神功启帝州。可怜御河水，呜咽向东流。
草创开皇极，雄图近紫微。云留三殿锁，水带六朝扉。
芳草回罗绮，幽花闭禁闱。玉阶春欲暮，犹自蝶翻飞。
仙人求梵筴，远致紫金莲。潦水明秋日，寒山带夕烟。
苍松迷阁道，白马度云天。归去山堂里，应参佛印禅。
二月都门柳，柔条巳拂金。相逢述旧事，契阔几传音。
野寺松窗月，江天竹坞琴。向来行乐地，追想意难任。
乐府张司业，登楼王仲宣。病怜新曲好，贫恋客居便。
天岂摧才士，人应识寓贤。暂还仍远适，别尔怅江烟。
春意逼溪桥，寒香闭蓬户。山人不出门，驿使在途旅。
风静片云消，寒波浸凉月。疑有夜吟人，推篷落枫叶。
圉圉复洋洋，茭青露藻香。前湖张水戏，谁解步濠梁。
藜杖憩苏湾，风温翠涨閒。惊闻双语鸟，如在画船间。
片月生沧海，三潭处处明。夜船歌舞处，人在镜中行。
幽梦忽惊觉，严城方向晨。看花春起早，已有晓妆人。
南峰云乍晴，北峰云欲雨。中有化霖人，高眠两峰里。
桃花与流水，一往隔千春。畏向外人道，如何重问津。
都梁西下路，云草望中繁。积石甃山郭，孤城抱水村。
江峰屋半赭，野火树同髡。汤沐余残邑，难从耆旧论。
飘零华表处，令节忍思家。万井龙蛇雨，三春杜宇花。
禁烟犹冀北，宿草已边沙。椒醑南天土，乾坤泪眼遮。
小邑连沧海，耕桑有万家。鹿疃齐麦秀，龙尾护堤沙。
要害分秦郡，神功控禹槎。览图思黑子，建革感星华。
黄云横百里，落日大河堤。谣俗分南北，江山割楚齐。
人家蚕月近，海徼卤烟低。膏雨劳田畯，侁侁服犊犁。
雨雪关河路，谁驱妻子行。百年犹念乱，吾道此孤鸣。
草木荒中垒，江山老步兵。苍茫甓湖水，莫辨鼓楇声。
独蹇黄河路，风埃赋北征。龙沙团日气，雁阵度兵声。
海坞耕烟远，山城哨火横。知君年正少，终有弃繻情。
尺幅西陵地，偏增旅话长。暮笳鸣戍火，晓角动星芒。
马饮残湖水，萤飞故苑墙。只余图画里，孤笠吊斜阳。
四山青欲下，众树密难名。时有竹光入，远闻泉水声。
鼯抨石子落，猿挂翠微行。对境忘言说，玄情去复生。
陟险寻源入，危桥石齿连。老梅犹碍日，野鹿不知年。
壁绝山精隐，泉甘药草鲜。夕阳归路滑，人影乱枫前。
灭烛扪心语，风吹古大河。壮游薪胆尽，兵法鬓毛皤。
匹蹇冲春雪，危楼坐绿萝。同裳人几在，愁听渐离歌。
安得万顷波，洗郎心上尘。洗心似明月，暂照相思人。
安得沙棠楫，采莲相往还。不道莲心苦，空房妾自攀。
莫作吏人妇，容易掷飘蓬。请开盘龙镜，结发垂郎胸。
驾我八宝车，上山复下山。何用问遗欢，蕙草秋露团。
琐琐问柔桑，使君何为者。日暮蚕已饥，无心向游冶。
一径穿林僻，池开象外幽。僧归千嶂月，定入九天秋。
蛙吹疑鸾凤，莲灯映斗牛。醉来寻瑞石，惟作意中游。
一雨从东至，参差过竹帘。池香花气聚，砌碧水光潜。
病况閒中减，吟心爽后添。田畬方作粒，相对喜廉纤。
地僻人踪少，溪深树影多。遥看泊舟处，斜日晒渔蓑。
树影连村暗，荷香隔岸闻。移舟向南浦，惊散鹜鹅群。
双井何人凿，村名今尚存。试看栏石上，或识汉文园。
稻畦如矩方，畦疏收亦寡。从知道人心，不是喜圆者。
春暖蚕初浴，柔桑绿未匀。小姬持酒果，来祀马头神。
细雨红初熟，薰风绿满林。采时留几颗，明日饲山禽。
上冈振衣尘，下冈恐还有。不识冈上头，能容结茅否。
流水萦林外，回波绕槛前。天光与云影，不得直相连。
青青丘陇上，晔晔紫芝芳。众草惊秋色，云根不著霜。
仙桂从谁折，桥名是处传。人言吴季子，家住水东边。
那输谢傅墅，聊具戴生装。白几供棋隐，青衣控酒狂。
稍宽怀土切，莫怯受恩长。但使比邻健，过从日不妨。
落日清川里，轻风已自凉。秋怀生白舫，山翠扑胡床。
问路疑天上，停杯待月光。何人横铁笛，吹过斗牛傍。
六代烟华地，狂歌得夜游。山河横王气，水月弄清秋。
木落长干寺，云残太白楼。共君须痛饮，沉醉傍沧洲。
浩荡平桥饮，留连落月西。衣冠洛阳社，风物武陵溪。
远泛移龙窟，高吟振鸟栖。不知今夜景，能使几人迷。
庭中有桂树，幽香向人发。何处觅瑶台，开帘坐秋月。
高干丛丛起，修枝袅袅垂。个中清隐意，不令小山知。
潮来江水平，潮去江水落。安得荡子舟，撑上沙滩阁。
穷经夜焚膏，晷短叹冬日。孤影恋馀光，趺坐寒斋寂。
冥思圣途远，时迈恐无及。假寐竟忘疲，匡床散缥帙。
新月淡烟霏，江花冷照衣。无人山犬吠，隔竹掩荆扉。
江上青草出，与君俱未归。相看尽客泪，明日卷征衣。
细雨钓舟湿，乱山樵路微。异时能裸葬，白首定相依。
愁来何所作，咄咄但书空。梁燕亲衰白，林花与暂红。
无家不占梦，有弟恨飘蓬。寂寞沧江上，茅斋细雨中。
欲灭寒犹耿，频挑焰不修。只缘膏已尽，便觉亮含羞。
映雪光逾冷，囊萤影暂流。片时随短烬，蠹蚀且埋头。
夫子怜飘泊，相邀过草堂。尊浮桑落酒，鸟出雪衣娘。
石色寒侵户，苔香细入床。醉来如意舞，容得旧疏狂。
坐入年华浅，行将春色迟。柳条辞白雪，梅蕊让青枝。
沽酒沙村在，吟诗竹杖移。交头无数过，何处有新知。
乱竹闭僧院，长松护法堂。坐怜新月上，行爱落花香。
破壁流灯影，悬厓挂夕阳。支公闲懒处，暂此礼空王。
旨酒答芳辰，幽花即可人。逢山寻委羽，喻海托潜鳞。
茅笔雠书遍，柴车出郭频。谁知扪虱者，豪气盖三秦。
钓泽应星辰，东园果若人。亨还履虎尾，危是犯龙鳞。
自得观鱼乐，谁来问字频。更将诗喻战，卷甲避强秦。
幽栖非避俗，玩易契同人。沙蜮空窥影，灵犀解辟尘。
羽觞行绿蚁，石鼎煮香椿。他日鸣珂里，还谁许卜邻。
儿有寸草心，摇荡春风里。春风有时歇，儿心悲不已。
君看湘水头，有鱼不可钩。物情避哀怨，无复问沉浮。
端居久无聊，出郭顿清目。烟光动墟里，日影散林陆。
活水明浅沙，疏花傍脩竹。地胜如桃源，何必隐山谷。
朝登南泉岭，午过南泉坂。始辞山木阴，已觉川原晚。
篮舆颇轻安，风袂自萧散。行道虽逶迟，遇物足延玩。
脩篁净娟娟，寒水清练练。因之怀故园，秋花露初泫。
为客栖未安，地卑苦炎溽。移此江上居，山光醒心目。
回环青竹林，凉飙动相续。寓情一尊酒，放歌慰幽独。
夜凉疏雨过，草木含幽滋。素魄晦未明，阴虫韵何悲。
独惊节序改，遽觉鬓发衰。离愁满中抱，念此当自知。
雅山昔已到，暇日还重来。从游总閒逸，杖策聊徘徊。
携尊玩松竹，褰衣坐莓苔。心舒野夷旷，目纵山崔巍。
适此象外趣，涤我区中埃。晤言若有得，冲襟豁然开。
降魄兹乡返，精魂何所依。刍灵疑榜吏，幽域讶圜扉。
白日终无照，青春更不归。天心垂涕泣，寒雨载途飞。
庭柏散疏雨，廧蒿弄柔姿。美人隔窗户，遗我长相思。
相思空怅望，白日下青嶂。妙曲虽不扬，无言怨牙旷。
卧琴双膝上，含情共不发。美人隔秋山，不弹嗟远别。
秋山一万重，岂无云路通。愿携金徽去，负重难相从。
魏人得宝玉，观者入五都。置之夜庑下，光掩隋侯珠。
举家怪且怖，弃之远市墟。若无邻人识，至宝空长吁。
西京有高士，出处何其贤。东门二大夫，图史共流传。
归凤逝超忽，清风满寥天。举首望不见，驻马空凄然。
至今双白璧，辉光照人间。如何东门路，不见有生还。
遥遥陇西鸟，辞家向中州。金笼睹光彩，未叩声先酬。
似言生处好，尝怀琪树头。何知白日暮，敝此绿貂裘。
能言终为累，客死葬青丘。尔身亦可求，嗟嗟鹦鹉洲。
岁暮何所欢，但有阶前月。取琴月下弹，十指弄冰雪。
初歌商岭芝，再哦西山蕨。若无此曲清，何由对霜月。
白日忽不见，水石倦幽寻。归来吾何暮，观化颓此心。
夏绿时已久，清霜妒繁阴。物理疵太盛，神怒一何深。
凉风起西北，出郭吹衣裳。一水晓光澹，群山秋霭苍。
送客远行迈，于此集华觞。悠悠独来归，山水意空长。
世事赖劻勷，干戈满瘴乡。威名标岭峤，韬略仰汾阳。
一旅原非少，元勋不可量。交欢鱼水日，功绩著旂常。
叠嶂盈门实，虚看满座云。凭阑松气湿，俯扆篆烟伸。
莺啭声来耳，风催馨袭人。近山佳景盛，彤殿尽良臣。
庙古鸦昏集，遥瞻起敬心。路幽人迹杳，碑偃草丛深。
度关先紫气，去后永沦沉。惟有庭前树，多年茂作林。
高阁面山城，逶迤汉峙平。片云千古色，一望九愁轻。
瑞叶飘初定，仙衣缀欲成。知君幽赏足，持赠若为情。
阳月随阳雁，遥从塞上来。北人江北望，不见陇头梅。
坐下杨朱泪，吟为庄舄哀。聊传数行札，千里送君回。
载酒官亭晚，分携对落晖。舟从通潞发，人向石城归。
随路蝉声急，横秋雁影微。桥门明到日，还下董生帏。
堂堂一区宅，岂不坚且好。奈兹群鼠何，周垣成穴道。
垣墉居所依，穴之安可保。默默坐终朝，忧心惄如?。
倚剑登高台，纵目瞻四极。郊野何茫茫，万物莽萧瑟。
草木谢荣华，山川失颜色。会以回阳春，风光仍似昔。
吾闻唐虞时，明目达四聪。如何后来世，自作瞆与矇。
致令天下情，默默不得通。抚卷三叹息，飒飒来天风。
鹄鸣海天曙，蓬壶彩云著。琼台倏启扃，翛翛集仙侣。
青鸟东方来，翩翩好毛羽。遗我麻姑书，招摇脱凡屣。
为金为紫磨，太白无颜色。不归董卓坞，肯近王济埒。
丹砂安可化，水银安可成。淮南枕中术，举世高其名。
为玉为截肪，含章而永贞。入火火弗焦，沉水水弗冰。
守圭与五瑞，雕琢备文质。成器有相资，懿此他山石。
瑶琴真益友，伴我绝将迎。清冷梅依月，悠扬絮过城。
檐花冲雨落，谷鸟挟风鸣。勾引阳春到，满庭莎草生。
环佩趋天北，帆樯向斗东。离情满江汉，秋色入梧桐。
飞挽三河道，传宣五柞宫。岩廊用儒将，应见虏尘空。
丽日熏轻葛，残春似早秋。庭莎经雨发，渠水绕花流。
抚剑成高咏，衔杯散远愁。阴晴嗟未定，竹外正闻鸠。
朱幡辞郡阁，白马拥江津。化日三城晓，浓花十月春。
野歌闻德泽，朋酒见经纶。回首棠阴下，应无剪伐人。
日夕危楼上，凭阑望故乡。淮流山外碧，燕树日边黄。
旅梦鱼千里，归心雁一行。坡仙风韵在，时与话高皇。
黄宪非吾拟，方干让尔才。吏从长乐遁，仙自宝安来。
细雨连床听，浓花映户开。十年思会面，春酒莫停杯。
古寺临珠石，高僧住镜天。波环中印度，岸达上乘禅。
鲸吼通鲛室，渔歌杂象筵。市尘飞不到，沽酒白鸥边。
辘轳何所用，注兹玉晶盘。阴山雪欲下，榻畔鸣琅玕。
闻说匡庐杏，春风别有涯。仙林张锦绮，人世委泥沙。
卖实凭驯虎，培根任病家。愿为园药叟，来此度年华。
携酒寻佳友，衣纱染翠烟。磬音清似茗，僧意澹如泉。
石静知逃世，山空自悟禅。夜谈忘日暮，聊复浩歌还。
深更无夏意，兰气发秋芽。户隙灯通月，窗傍树宿霞。
团圞妃子扇，绰约六郎花。自拨金炉灰，烹泉试凤茶。
寺磬帆间落，鱼炊浦上通。夕阳山骨外，长路鸟声中。
草意随波绿，花情傍晚红。石泉清可掬，先饮有青虹。
昨揽荆州莽，今宿文阳陂。遥天收密雨，平隰茂春荑。
分泉临渡咽，愁云出岫离。载弹山水曲，坐结孤弦悲。
霜风初应候，兰芷澹无滋。暮心依泽渚，晓驾阻江歧。
地迥连山渺，天长绝雁迟。苍梧望君处，挟瑟应灵妃。
华候熙春阳，客行夐已久。林惊啭月莺，岸密稍云柳。
徂心度停渊，蓬颜照光薮。幸采韵音多，歌风尽杯酒。
敝裘怜岁月，羸马倦西东。祇笑徇时拙，非关泣路穷。
瞻云千里目，去国一帆风。征逐浑何事，茫茫只梦中。
东西非远道，何事未归人。白发犹能饭，青袍不任尘。
驿梅春半落，野笛枕边频。转忆珠江上，秋风几白蘋。
山风腓卉木，瘴雨肃重阴。北阙孤臣泪，中原万里心。
放歌惭白雪，买赋少黄金。客舍悠悠恨，谁堪午夜砧。
边关愁落日，况复鹧鸪啼。素食惭书剑，孤心许杖藜。
五湖寰宇内，十亩水云西。岁岁桃花发，谁云津路迷。
残月含霜落，城皋晓气苍。桥横半空出，蹊折断岩妨。
幽漱云根冷，平原草甲香。峨眉亭下路，江水树微茫。
接叶深为翠，双葩浅作黄。因怜合欢意，纱幕覆鸳鸯。
弭棹月三更，秋砧断复续。听砧了不愁，翻理无愁曲。
岂谓平生意，才消一领衫。道心长自照，世味总无馋。
省己中何竞，逢人口欲缄。唯应方丈室，伴老独经函。
世已无如假，余犹颇识真。最怜惟稚子，难使学时人。
诵即先经传，文须蹈雅驯。纵令竽瑟误，为玉不为珉。
雨雪度春分，垆香寂自焚。冲泥来好客，促膝把新文。
霜橘留余绿，晴湖蹴钿纹。清音个中得，但许解人闻。
镜里颜添老，尘中虑渐轻。青袍宁再误，绿酒尚关情。
抱瓮慵朝汲，荷蓑难自耕。诗书仍课子，吾计且儒生。
官府何由一，当缘昼接频。贞邪呈水镜，高下入陶甄。
有炀终难蔽，无媒已自亲。圣明方久道，岂少腹心臣。
名自章台重，芳从香土垂。依稀有神晤，眉际与腰肢。
垂杨深巷中，密筱空林曲。门开栗里烟，酒送湘江渌。
晚岁家溪上，萧然林下风。栖云山向夕，写月水承空。
岸折长桥落，城临小市通。看君忘出处，将老一丘中。
砧杵千家急，偏伤故国情。夜云轻欲散，凉月皓方生。
烛照愁眠影，虫吟病起声。载怀今昔感，老愧郑康成。
依倚忘年岁，中伤冀尔容。乍通宵案烛，不掩午堂钟。
射雀犹存影，弹蝇已失踪。勿言新可代，官冷若为供。
芳宴妖姬集，纷如窃月来。回身迎夜烛，连手逐春杯。
缓舞盘中柳，新妆屋里梅。停弦将送态，犹畏上声催。
闻卿春病起，闭阁忏医王。小愈虽怜妾，长颦不怨郎。
弦疑新制曲，衣识旧熏香。旦夕犹宜慎，空床梦亦防。
偶向武林游，曾于天竺住。明日欲离山，晴霞故变雨。
夜半高峰望，微茫海日光。下方未觉晓，应是蔽扶桑。
霞踪成独往，弭棹访云林。不识王孙路，惟看忍草深。
香厨分净供，松籁协幽吟。却笑征途者，劳劳江海心。
章贡交流地，云霞把袂初。津梁吾系缆，山寺子驱车。
朗月团沙白，寒星动水虚。青萍斗间气，鸿宝枕中书。
霜叶晚堪脱，岩花寒未疏。征帆迟明发，蓬转又何如。
落落澄川老，青云早乞身。有怀寻水石，无梦动星辰。
祖席燕台下，归舲潞水滨。已能酬壮节，何必问通津。
杖履高轩晚，莺花别墅春。尘途试回首，多少未归人。
书随讣音至，半信半相猜。莫谓无期别，犹知有梦来。
交从他处定，路自故乡分。有梦难成夜，无言可赠君。
一灯残细雨，孤橐向寒云。未晓林中叶，萧萧已厌闻。
翰墨前贤在，悬金不易求。登坛称二妙，破冢阅千秋。
雅好怜昌歜，穷途哂敝裘。椟还虽可恨，已胜夜光投。
天空夜如洗，雨后几星明。海气浮孤屿，亭亭缺月生。
推篷抚瑶轸，江岸静无声。弹作相思曲，怀哉一水盈。
湘流落日外，沙迥暮生烟。杳杳千峰失，霏霏万壑连。
鹊翻知浦树，人语辨江船。暗里猿声断，愁深搅夜眠。
端居谢人境，扶病出丘樊。朱草时能卷，绿蘅日以繁。
酒非杨子宅，竹似蒋生园。旧雨无来客，期君策短辕。
避俗人踪远，精庐寄万峰。山云藏虎豹，峡雨动鱼龙。
鸟下斋前食，灯残讲后钟。问奇应有客，载酒日相从。
秋兴閒偏逸，家山且杖藜。竹洲浮屿外，莲社入林西。
恩隔萸囊赐，欢先菊酒携。明朝还有约，从尔问丹梯。
佳赏因君得，怜予大隐情。花龛传海梵，草阁送江声。
言就竹林宴，欣从菊径行。龙山千载客，徒有孟嘉名。
南里陶徵士，西亭谢法曹。相逢重九后，得句白云高。
三径犹残菊，双尊且浊醪。悠然堪一醉，木叶满林皋。
故人无一字，目极为伤神。虎观求方急，牛衣卧独贫。
罪言忧战伐，饥色杂风尘。岂不怜同舍，飘零万里身。
薄宦八千里，穷交四十年。酒垆曾不邈，砚席夙相怜。
关气君能紫，山经我未玄。何妨馀二子，寂寞老青毡。
蓟雪苦分离，青毡君莫疑。韩公方下教，赵德始为师。
海市江瑶柱，山城绿荔枝。故园行渐近，书札报相思。
潦草支尘事，闲僧不用邀。闻山皆欲去，爱雪只愁消。
春近忙移树，溪平好作桥。诗文三百卷，全似许由瓢。
台上人正醉，池中鹤正睡。浩露渐深林，鹤惊人亦去。
扪腹非经笥，中庭曝旧书。殷生惭半豹，楚使慰双鱼。
季曲存加饭，绸缪问卜居。欲知旋袖地，近得比园庐。
一曲君恩重，千秋贺监才。亭虚水禽集，池净藕花开。
进艇凉风送，钩帘返照来。谁能与朋好，到此不衔杯。
雄鸠啼不歇，客散近黄昏。蜡屐粘香絮，单衣绣雨痕。
炊烟寻去径，社鼓望前村。半道牛车至，争驰入郭门。
小阮发清兴，绿尊能为携。池头千个竹，烟月使人迷。
琴罢思焦尾，书成损赫蹄。酣呼居语尔，慎勿贱家鸡。
龙飞葛陂渚，鸠刻汉王宫。未若山中竹，天然林下风。
一枝供燕喜，万里自蚕丛。历尽峨眉雪，深知节操同。
游客去欲尽，送君濒岁除。身投开士宅，口授异人书。
卧榻禅灯古，吟窗水月虚。时临洗研处，芳讯付双鱼。
苕水分西浙，余杭更向西。邮餐供海错，县鼓候潮鸡。
风壤吴趋接，征徭茧簇齐。由拳纸价贱，乡信日堪题。
仙馆万山深，銮舆近驻临。洞门金锁掞，垂柳粉墙阴。
旌旆移龙影，笙竽过凤音。小臣来独晚，向此一沉吟。
板桥祠屋在，遗像肃斜矄。高咏摇南岳，孤忠冷画云。
莲心如不散，兰影未曾分。次第看鸾鹤，清风远更闻。
竹深鸟语喧，日出花生妍。城外人家少，清幽得自然。
有僧来问讯，客至总谈禅。茶罢丝桐响，閒情寄七弦。
投李惭无报，如樗分不材。草堂缘主重，竹径为谁开。
偶与观鱼坐，频能相鸟来。高城虽日暮，归骑且停催。
卜筑虽人境，无喧即洞天。买园便水竹，留客出诗篇。
砌鹤晴随仗，城云晚驻筵。苦吟何不就，珠玉烂吾前。
乍客情如何，归心坐超忽。舟行苦淹程，复此江上月。
落帆具午炊，露坐待星没。市远灯火微，促装暗中发。
本来游客意，欲与月明期。碧海深何许，清光望转迟。
草香闻露坠，林暗见星垂。幸对尊中酒，殷勤坐不辞。
残年江上雪，犹记别君初。回首更新岁，相思怨索居。
长贫知有味，病目近何如。惟有庭蕉叶，朝朝对读书。
鸡唱五更中，严装犯朔风。苦寒欺病骨，劳役减衰容。
积冻封僵柳，连沙卷断蓬。驰驱还自笑，有底太匆匆。
青春为客晚，白日闭门幽。短榻能供卧，单醪不遣愁。
苔衣新雨净，云叶晚阴稠。故国苍山外，长歌独倚楼。
卷幔青山入，抛书白日长。苔茵承屐稳，竹粉惹衣香。
病喜谙禽戏，贫嗔减鹤粮。自堪称隐吏，不用问行藏。
春事已如此，郊行亦偶然。芳筵甘野蔌，轻服快晴天。
谷静闻流水，江寒起暮烟。病躯登顿倦，藉草即思眠。
闭户妨迎客，空劳枉驾过。清诗充谒刺，尘榻愧行窝。
世久轻鱼服，君能问雀罗。无由挽高躅，日暮碧云多。
忽看年又尽，更问夜如何。宦拙青云远，心危白发多。
物情怜岁序，世路足风波。沧洲终有托，吾道未蹉跎。
娇小垂头立，丰盈出面来。花王休相妒，侬不向春开。
至日关将闭，明朝客欲归。一身依棘寺，百里问庭闱。
水落溪声静，霜寒树影稀。故乡如问我，老病不胜衣。
二陆吾邦秀，携壶问草亭。醇醪雨中醉，寒烛夜深青。
宝气腾双璧，人伦赡六经。坐馀玄论洽，倾耳为君听。
清夜彻山扉，春风捲客衣。影随鸾镜转，香逐蝶魂飞。
和歌何袅袅，结绪更依依。遮莫传羌塞，征人不易归。
离离墙影动，谓是东风吹。美人金梯出，纤手摘花枝。
钏声惊起鸟，纷纷落玉墀。稍高攀不及，下望复移时。
适渡丰溪水，隐隐松明山。松色自幽映，溪声复潺湲。
主人尚高卧，童子启柴关。眺听且延伫，落日半林间。
幽事欣自抱，幽寻每独行。曙钟凌晓气，人迹动鸡声。
树老三秋色，江深六代情。村烟饶野饭，洗钵浣溪清。
三竺欣私托，西湖自往还。肆情方水澹，寻石爱云间。
春气调疏柳，晴光抹远山。老来形渐懒，未肯废跻攀。
仲冬何日短，一饭忽黄昏。待月羁人醉，栖鸦竞树喧。
涸阴交竹影，灯火射苔痕。不觉留深夜，清光到石根。
今宵愁转剧，赖子倍情亲。聚饮怜家庆，分欢念旅贫。
春添垆气暖，梅照烛花新。共惜须臾别，明朝隔岁人。
倡楼罗荐开，急管促行杯。花气衣香夺，蟾光烛焰回。
舞飞雕砌雪，歌落绮窗梅。不尽横陈态，犹期三五来。
瓢笠高悬壁，交游久绝踪。门生当径草，窗度隔城钟。
野老期看竹，山僧就结冬。今朝秋气爽，户外数晴峰。
一载羁平莽，见山如故人。击楫黄河水，浩然发想新。
如何日荡涤，不尽世间尘。漠漠淮流上，韩侯郁有神。
数古功高士，谁全圣主仁。好学赤松子，长往保吾真。
五岳俱神峻，岧峣泰岱偏。半岩回骏马，绝顶俯云烟。
一览小天下，三更见日躔。蓬莱疑只尺，直恐碍飞仙。
步屧临清晓，尘襟净素秋。井梧疏下叶，畦水细分流。
鸠鹊随人喜，云霞隔苑幽。园丁锄菜甲，吾道已沧洲。
夕阳动高阁，密树下层阴。暮色入帘早，秋寒近榻深。
寂栖同睡鹤，独晤有鸣琴。扰扰浮尘里，谁哉共赏音。
今年半百五，陡觉鬓华新。众羡老臣日，予惟漫浪人。
南州有耕亩，北阙未抽身。却忆凫鸥伴，相知尔独真。
返照窥林薄，循行侧径迷。孤村无客至，二月已莺啼。
池秀含香萼，沙抽带雨荑。分明在人境，终日得幽栖。
跃马蒙城道，飞津下蔡洲。江湖行役远，天地此身浮。
淝水寒烟积，淮山丛桂秋。昔人俱寂寞，临眺迥生愁。
野亭临水曲，裁树半垂杨。戴胜鸣阴雨，鸬鹚下晚塘。
人间知帝力，花发报春阳。久被浮名缚，龙墀隔梦长。
片舫飞云色，来时绕百蛮。巳游北极遍，仍向五湖还。
采药桄榔浦，诛茅薜荔山。高风落桂海，直拟谢公閒。
丰乐桥边路，相逢鬓未皤。形骸长土木，梦寐半云萝。
洞口铭题鹤，池头帖换鹅。桃花飞欲尽，晓发奈愁何。
释子云俱住，无心两自依。禅香和暮閤，卿霭染春衣。
拥锡孤浮影，谈经五色辉。解空何处所，贞际本亡机。
尘缨偶一濯，潇洒泉上石。何期趋府人，共此听钟夕。
流光不肯住，烟景复相催。寄语看花者，休携玉笛来。
远看如白练，皎皎澹清晖。好持并州剪，裁作水仙衣。
曾吟谢客句，空水共澄鲜。一写临流意，虚明澹人玄。
故人宰一邑，鸣琴事官守。飞书致予问，可继床头酒。
予亦问令君，曾似春风否。春风苦不闲，吹花复吹柳。
今日花生日，如何不见花。时禽关别意，歌出柳风斜。
晓郭暾相负，春江绿是涯。同来一宿处，临别指为家。
近远居新徙，寻求路转微。讵知连一巷，依旧掩双扉。
传语经旬出，曾期昨日归。寒蝉在邻树，声带夕阳飞。
无数江南树，萧萧待绿吹。春将归信及，星比使君迟。
夜火明高垒，边风裂冻旗。间关出塞意，惟有雪鸿知。
山气郁生雷，斜风舵后催。岸青秋雨足，天白夜潮回。
飘泊同吾友，艰辛一酒杯。钱塘君若问，橘社里中来。
积雨溪中黑，秋天试一晴。月来犹半照，寒起近三更。
水势凭鱼立，风声导虎行。梦轻江海阔，来往见潮生。
高士园林好，岩扉昼不扃。绝胜陶令巷，犹是子云亭。
幔卷飞泉白，窗含远岫青。何时出尘想，来此共谈经。
知君情不浅，携我兴何长。独下云边榻，同斟月下觞。
秋吟看菊好，夕饮醉粳香。坐久忘归去，衣沾湖上霜。
我爱南湖客，清风两鬓丝。久闻陶令趣，长与远公期。
醉倚花前石，行吟竹外池。葛巾仍不着，日日挂东篱。
夕到真仙境，清斋过竹房。梦回孤嶂月，寒入一襟霜。
夜色神鳌起，秋声瑞鹤翔。披衣不重寐，缥缈识天香。
沙头孤鹤立，吾命一丝牵。伏枕仍春夏，寻方废简编。
猗兰山谷月，老树渭阳天。伯也如相问，频过话昔年。
石径通幽境，岩亭古木深。禅扉生晚翠，罗幌挂秋阴。
止水空中性，孤云物外心。澹然无一事，残月下东林。
浮生同逆旅，扰扰几时休。雁影三湘梦，猿声五岭愁。
异乡那见月，别路忽惊秋。明发云山路，征车岂暂留。
不过兹庵久，行经自豁然。江涵空外屿，月映坐来禅。
开凿非无地，经营别有天。定光光不灭，长照一峰前。
春夕丽春灯，芳尘似有情。难随罗袜缓，却逐马蹄轻。
高缕迷鞍浅，低光影镫平。酒家莫留系，一夜遍都城。
举世纕萧艾，搴芳得更那。卜居心有托，天问语非婆。
七泽披荃芷，千秋啸汨罗。独醒了此意，渔父漫劳歌。
言寻大隐庐，铁瓮乃其居。榜子一何横，催人不肯舒。
未能酬季诺，思觅寄鸿书。远来频相问，姑苏或往诸。
人言君亦贫，仇口忽成嗔。天道何曾远，谗夫不保身。
年来耽内典，早已悟前因。傲性无劳锄，甘之乃道邻。
君才非一世，健翮欲淩空。极目忧戎马，深怀寄远鸿。
怜余孤隐处，散帙万山中。花木欣人意，雰飞大国风。
妒我诚何意，焉论影与风。睍消冤欲白，迂甚笑称翁。
自信冥鸿羽，何因到棘丛。于陵吾仲子，博得好奇穷。
我游当蓟北，君隐在墙东。两地魂俱断，中宵梦不同。
烛销山店雨，笳散戍楼风。雪后无南雁，乡书何处通。
我来淮水上，君已解归舟。逆旅无长策，天涯总薄游。
早辞征路苦，先见故园秋。漂母祠前过，因之双泪流。
献岁赴王程，全家向北平。断冰淮口渡，残雪蓟门城。
烟柳迷征盖，风花引使旌。长安春色好，莫起故园情。
相逢虽暂喜，相别倍含情。渡水雁孤影，出关鸡一声。
愁从归路减，寒近故乡轻。所叹飘零者，风霜向北平。
归程兼昼夜，天水共微茫。但指日出处，此中吾故乡。
皈依多獦獠，供养有夷王。遥想珠龛下，常焚异国香。
恋越终辞楚，幽栖似鹿门。烟霞长作侣，车马不闻喧。
世事惟高枕，生涯只灌园。自耽泉石趣，岂是学桃源。
朔雪酿严寒，舟行午亦眠。风狂帆自落，堤远缆须牵。
柳线垂新岁，梅花尚旧年。相逢尽湖海，一笑晚霞前。
卜筑向林泉，云深若洞天。无心来远岫，有脉自深渊。
鹤舞添晴影，松鸣动壑弦。道人名利淡，对此足忘年。
浮杯东渡海，天外远游人。席地还存古，圆颅不尚巾。
结跏翻贝叶，合掌礼金身。圣德如天大，华夷囿一春。
逼侧徒伤汝，乾坤孰爱才。忤人偏傲骨，对吏已寒灰。
剑抱曲城怨，霜飞燕地哀。谁传黄雀语，为雪冶长猜。
宦途随燕雀，苦海更豺狼。蜴吐阴云合，雷轰白日藏。
八厨元不愧，三木任为囊。万一皇恩转，春生到夜郎。
圣人临北阙，君子叹南冠。骥病思千里，途穷恨一官。
忧时双鬓白，恋主寸心丹。万国皆涂炭，谁非行路难。
中宵兴浩叹，明月入梁虚。有梦疑颜色，无人脱槛车。
更裁穷鸟赋，好授狱中书。李杜齐名在，千秋孰尔如。
久曾吾丧我，羁旅幸依人。饮酒何妨畅，论交可入神。
闭门风雪急，阅世水云屯。一卷南华乐，翛然得共亲。
相逢俱未易，乞食对何人。绝意忘牛马，中宵近鬼神。
事销吾道泰，世乱客途屯。珍重王居士，诗篇许独亲。
雪意寒侵烛，窗光欲照人。翻书存古雅，自诵每伤神。
事业材宜隽，经纶道用屯。知君原落落，努力可娱亲。
西北有佳人，春姿照白璧。相去一万里，梦到不盈尺。
我有双绮琴，欲奏同心曲。裴徊秋江上，婉转莫愁入。
孤鸿天北来，栖我林上枝。欲寄美人札，相思空自知。
夕阳宿秋山，野草连大堤。低头独顾影，短发双肩垂。
芳容易衰歇，空负年少期。愿结鸳鸯侣，相随竟不离。
丰城有宝匣，夜气如长虹。藏身在幽独，误识张华公。
千里遣雷令，此意良已殷。结欢君子佩，流声天地中。
一朝成变化，烟光浩无穷。神物自有匹，安肯孤雌雄。
菱花冒轻㙠，玉姿岂为侵。一朝事磨洗，万象光沉沉。
欲赠美人妆，聊以输我襟。不照美人面，愿照美人心。
北风吹征衣，飒飒双蓬鬓。神京万里遥，烟尘未全净。
驰驱趁晨夕，筋骨已瘦病。青云虽可跻，造物尸其柄。
思之重思之，虚名累真性。何如早回车，素位而安命。
山村鸟夜啼，游子梦初晓。凌晨复驱车，寒风摇树杪。
回首一天涯，孤飞云缥缈。将以思古人，令我心如捣。
一养轻三公，胡为涉远道。归去娱北堂，菽水堪终老。
西风动高林，竦然惊非昨。时序迫相催，朱颜日销铄。
素心将谓何，而今乃落落。进不跻云霄，退不遁丘壑。
栖栖度年华，何时偿宿约。閒且一登楼，对景引杯酌。
自君之出矣，妆匣久不开。思君如落叶，重重扫复堆。
自君之出矣，怀抱向谁说。思君如织梭，牵丝何日绝。
一夜雪皑皑，门前忽盈尺。欢心如畏来，勿复比松柏。
与郎面拥炉，背后北风吹。不须相借问，冷暖各自知。
征衣须寄早，对月织流黄。若得著郎体，不嫌作下裳。
手自植棕榈，叶叶如轮长。夜雨过横塘，凄寂送清响。
绮囊探旧术，雕畹掇新兰。气弱先神草，忧多辅合欢。
炎谷风为驭，阳台雨更来。但滋愁泪落，不吹乡梦回。
寺古垂藤暗，林香满径幽。孤亭千嶂暝，双雁五湖秋。
僧是青莲藏，经从白马邮。浮生无住著，何必问蒿邱。
我朝重劝典，春秋崇明祀。贤侯修厥常，静嘉叶笾簋。
郁郁祠畔松，湜湜涧中芷。微涛送我哀，遗芳犹濡轨。
夙愿获追随，扁舟向江舣。溪鸟傍旟鸣，际此风日美。
混沌开坤轴，滔翻落九霞。静通山下脉，流出洞中花。
玉润涵天碧，环声入涧赊。美人曾洗耳，休更染尘沙。
肃肃高馆静，对此修竹林。焚香坐终夕，澹然怡我心。
虚窗度幽韵，凉飙散馀阴。微雨从南来，冲思浩盈襟。
因之理瑶瑟，托以瑶华音。永怀佳人节，如玉复如金。
夜独摊书坐，乡心迸欲归。邻箫乱无思，窗月巧呈辉。
咫尺闽山隔，苍茫雁宇稀。平生白华卷，情事笑多违。
督府匡时切，烦君此日行。弦歌教小邑，绵蕝肄诸生。
俗化行看变，人才倘可成。新诗代琼赠，乡国为关情。
绝似幽栖处，柴门瞰竹墟。未能忘志遂，且遣病眸舒。
莼上邀黄耇，花前煮白鱼。近来儿侄辈，此乐定何如。
岚光开翠崿，旭影动晴墟。送客莼边去，孤帆柳外舒。
山云初度鹤，溪雨忽沈鱼。自得幽居趣，诸公恐未如。
朝暾出海峤，漠漠苍霭分。仙人驾舟楫，乘风驭长云。
飘飖紫霞佩，追逐丹凤群。晤言瑶池宴，将以谒明君。
夔龙接前踵，奎章落雄文。望之不可极，海色空氤氲。
北堂树萱草，我忧终不谖。念彼结发人，溘与朝露先。
眷言在诸孤，曷敢同下泉。昔看俎豆嬉，今见弱冠年。
慨贤夏侯传，永歌柏舟篇。怀哉古人心，白首敢自怜。
秦坑气爇天，商山色方好。一鹿走寰中，孤凤鸣秋昊。
多谢赤松徒，设网罗此老。片语回天心，一气嘘万槁。
遂令箕帚妾，敢把汉宫扫。噫嘻隆准公，作事何潦草。
箕颍去已遥，山林复谁好。亦有采芝翁，皓发照苍昊。
嗣汉配彼天，赤手藉此老。东邻亥字人，独伴霜木槁。
野雉怀鸩心，火龙宜电扫。何乃迷先几，人彘横秋草。
一别褒衣客，今来几岁星。吴钩知射斗，鲁壁记传经。
对酒春云碧，题诗暮雨青。向时游赏地，南北各飘萍。
幽人渺何许，江上旧儒冠。客舍蒹葭雨，堂餐苜蓿盘。
楚天秋水阔，燕阙晓钟残。怀袖双纨扇，因风欲寄难。
红艳照寒光，江天木末霜。楚歌行结佩，秋思满潇湘。
秋山枫叶赤，春水鳜鱼肥。独傍渔船去，沙头雁不飞。
新凉罗袂卷，愁更理秋衣。不忍持金剪，梁间半似飞。
桃叶复桃花，秦淮是汝家。渡头风雨夜，惆怅忆天涯。
僻地多逢寺，秋花满石坛。僧閒缝衲坐，客到出门看。
失姓离群久，躬耕乞食难。清言殊未厌，车马去长安。
佐郡声名久，辞家道路难。那堪今日去，犹是昔年官。
旌节先春度，爰书入夜看。君平能自卜，留滞不须叹。
仙人住玉京，累劫道初成。指树元非姓，餐松偶得名。
龙嘘云盖引，虎奉岳图迎。相待天台路，何时返赤城。
玉室书名久，清溪得道初。赤文河上箓，鸿宝枕中书。
龙吐烧丹火，鸾骖度海车。偶来华表上，终与世人疏。
何年海上客，移住缑山岑。未辨云霞色，先闻鸾凤音。
山神供石髓，童子问琴心。一谒紫皇去，仙踪不可寻。
苦行不求知，清吟祗自怡。来寻白马寺，去作紫衣师。
弟子邀升座，山人觅赠诗。还思渡杯处，明月满须弥。
握手几论文，高才夙所闻。将因厌尘网，早已谢人群。
日短风云驶，山空芝蕙焚。不堪重挂剑，宿草满孤坟。
越人生死术，何事不长年。仙迹壶中隐，神方肘后传。
遗忠犹药石，故里自风烟。应是轩农佐，相将去九天。
医国早称良，金门数献方。忽闻骑鹤去，无复入鹓行。
洗药春流咽，藏舟夜壑光。长安今罢市，相恨失韩康。
秋风正萧瑟，秋雨更凄凄。世事不能测，深山当稳栖。
逃名有巢许，抗节本夷齐。共是牢骚者，愁听子夜鸡。
得閒多病后，微雨乍晴初。不远荒村路，来寻高士庐。
饱残新熟荔，剪断覆畦蔬。送我还山去，关门又读书。
并马今朝路，西行访石经。山泉浮钵绿，湖草映袍青。
积玉迷春涧，飞花入暮亭。十年江上客，烟雨忆扬舲。
江烟接素秋，乘夜荡轻舟。霜微叶随落，波平月不流。
相逢似洛浦，乍闻如江洲。暗忆初停指，错断为凝眸。
心曲凭谁写，凄清或自由。可怜狂客听，悲吟徒解愁。
林黑更初递，墙高月欲沉。长眠留化雨，半榻印同心。
梦忆他年火，听残屋后禽。遗编忧坠绝，相与慎追寻。
秋水不可极，月出寒山静。一夜孤舟边，风吹芦华冷。
王粲将归夕，登楼意万重。风飘残垒角，云掩隔山钟。
密响过池竹，微凉度涧松。他宵那可听，寂寞卧西峰。
抚景劳清梦，思乡讶白头。年华空外鸟，世事水中沤。
拂袖行应早，扬帆去莫留。月明南浦夜，云淡故山秋。
黄菊陶潜宅，沧波范蠡舟。烟霞多散诞，泉石足夷犹。
步引松间鹤，机忘海上鸥。朝绅嗟契阔，野老喜追游。
白玉杯浮蚁，青藜杖策鸠。棋弹花坞静，卷展竹窗幽。
尽日閒如许，平生愿已酬。山中无限乐，物外更何求。
为爱庭前柏，苍云日日横。影分淇竹翠，香讶泽兰清。
不改冰霜操，堪怡丘壑情。东园桃与李，回首几枯荣。
钟鼓初朝罢，虞廷赐扇回。裁云向霄汉，握月下蓬莱。
一扫炎氛净，频招爽气来。皇风自清穆，何用荫庭槐。
雨后山光碧，何人一洗来。水帘秋气爽，石洞晓云开。
幽径通西掖，虚亭倚上台。凭高瞻望处，紫塞绝氛埃。
京国理行装，青毡古锦囊。儒官辞桂阙，文旆指桐乡。
山色逢秋瘦，江声带雨凉。门墙人似玉，次第折天香。
翰苑看新甃，寒泉同一泓。影涵银汉洁，色借玉堂清。
润物施馀泽，烹茶解宿酲。辘轳风外急，时杂读书声。
候火心仍北，哀音梦已东。断肠自芳草，挥泪向春风。
宦迹燕城久，忧端漆室同。海天低落雁，烟雨失孤蓬。
兵檄关山外，皇情宵旰中。荐贤须此日，还拟待山公。
辞邑初耽寂，攻诗每晏居。贫家满坐客，闭户一床书。
襆被情何忝，腰章意已疏。问君趋府处，高兴复何如。
罢酒俱不乐，开帘望北轩。寒星出户少，秋露坠衣繁。
散步怜新咏，平居想故园。空庭今夜月，客思岂堪言。
五等周分国，三王汉世家。日闻敦帝族，时见遣皇华。
剪土仍鹑首，疏邦自犬牙。秦关通使节，灞水渡征车。
过邑恩难屡，堂登礼更嘉。何如北山客，行役动长嗟。
掩閤日愁晚，他乡岁已深。未能逃世网，岂是恋朝簪。
以我不如意，怜君同此心。故园春事及，归路傥相寻。
惯逐官僚后，欣逢郊礼嘉。蒙恩赐冬假，拜手庆年华。
暂亦休朝马，闲唯待暮鸦。人言郎署好，毕竟未如家。
自免知何病，重来尚此身。愁多长畏客，官拙竟随人。
日销空庭印，风添满儿尘。山田薄亦好，不去岂关贫。
客贺当长至，渠生履岁和。更衣起自庆，醉酒坐同歌。
身世浮沉甚，田园芜秽多。吾今只若此，知尔复如何。
月照阴山外，秋高瀚海边。全形方学镜，半影更疑弦。
久戍何时满，长征几度圆。望乡千里思，耿耿梦中悬。
玉树飞花早，金闺引恨长。雪明难见影，风急易闻香。
舞处飘罗袖，歌边绕画梁。岁华憔悴尽，魂梦忆辽阳。
水曲桃花暗，灵岩信有仙。虫书留古洞，鹤驾去何年。
白犬眠金灶，苍龙饮玉泉。愧非嵇叔夜，来此竟空旋。
脉脉怀燕北，行行度楚西。地连丹水阔，天入翠屏低。
奋翅看鹏翼，骖驔送马蹄。未须谈贵竹，吾意在烝黎。
亭玉张筵迥，袍绯拥绶新。丹霄通雨露，华省切星辰。
拔擢惭非分，遭逢庆此身。所希阳道泰，明日万方春。
南省今重入，春阳动粉闱。气随莺谷转，花傍雪筵飞。
斋署更新榜，厅槐过旧围。总多耆俊在，虚薄冒恩辉。
落日挂青嶂，舟行次危滩。天影动秋色，溪声生夜寒。
予怀正寥落，复此闻潺湲。抚剑对明月，喟然发长叹。
敝邑留新尹，之京选庶僚。帆飞沧海曲，班入紫宸朝。
鲛鳄时方遁，玑犀俗未饶。知君悯民瘼，万里贡风谣。
高楼当绝塞，春望转氤氲。百战全燕地，千重大漠云。
控弦无敌骑，饮羽忆将军。老去亲戎马，悲笳向夕闻。
故邱开别业，不费买山钱。好用沽?醁，衔杯识避贤。
隔岸远山色，苍茫生暮愁。孤舟烟雨际，独占楚江秋。
年年学临池，赫蹄苦不足。种取绿云笺，窗前三百幅。
倾晖隐阑晷，屯阴升初宵。陟降并招携，游衍共逍遥。
坐槛仰层穹，披户聆清飙。罗星照高牖，行云动微绡。
旁眺稍闇闇，极望亦寥寥。即此蓄心赏，眷言咏长谣。
十二层楼外，和风醉牡丹。紫云临绮席，朱袖倚雕阑。
娇态含羞语，名花带笑看。欢悰犹未厌，天际驻青鸾。
世泰容吾拙，官闲似隐居。苦吟迟得句，倦读卧看书。
山色凭阑外，花香退食余。老亲身更健，千里寄双鱼。
夜雨清无寐，秋虫响易哀。庭除纷叶下，树杪自风回。
戎马连城发，乡书隔岁裁。路难归未得，颇觉壮心摧。
客子来何暮，关门愧昔贤。首阳祠未远，商洛路依然。
飞鸟三峰外，孤城落照前。终军今白首，非复弃繻年。
忆昔瀛州选，凄凉老凤群。欲将淮海泪，哭向泰陵云。
王国风雷少，昆冈玉石焚。数奇千古恨，不独汉将军。
金马当朝彦，银鱼隔岁焚。高楼丹凤麓，閒卧碧山云。
湘瑟春风度，秦筝月夜闻。太平无一事，只合醉朝曛。
老去难胜酒，閒来独倚楼。使君题玉版，仙茗自金州。
春泛玉泉色，香分汉水头。枯肠从此润，短咏若为酬。
收身岐黄乡，阳羡山中去。因君问里人，归来拜周处。
北山有梓材，南山有乔木。乔木邛以直，梓材俯且曲。
睹兹恒怵惕，睊睊动心目。庶几日勉旃，无遗彼羞辱。
旅馆身如赘，春催未尽年。童颜欺白发，老眼看青天。
徇俗焚巫马，乘风笑纸鸢。岁穷穷未送，泪落湿薪烟。
乐土思南海，归休道未穷。木绵衣亦暖，延寿酒偏浓。
细雨扶留绿，熏风荔子红。儿孙依老母，欢笑一堂中。
幽兴不可遏，江源何处通。船移春水上，人醉画图中。
远树排青嶂，澄波映碧空。铜鞮旧襄曲，也任聒南翁。
地僻人来少，春回花自深。风光拈不尽，一物一天心。
看到忘言处，浑疑我是花。不知时已过，犹复露霜葩。
楚山一片石，可爱欲何如。醉卧宜醒酒，閒凭好看书。
晚惭陪五客，早喜识三闾。零落今安在，长吟恨有馀。
禅关临古道，使节几经过。僧涴溪头竹，樵扳石上萝。
妙山原自好，佳句不须多。人境俱忘处，披云一啸歌。
老去鬓如丝，东风知不知。新年多病酒，元夜欠题诗。
犀首本非智，虎头真是痴。偶然开醉眼，春意上花枝。
阿墉方四岁，学诵五言诗。头耸骨如角，情钟翁所奇。
候门迎马到，哭妹感人思。夜夜灯前看，宽怀有此儿。
时时思祖母，啼向素帏前。近者吾衰甚，闻之涕泫然。
一心期汝长，八世嗣家传。幸有书巢在，成才望老天。
十万琅玕枝，个个青欲堕。不分王徽之，借我亭中坐。
爱此亭亭竹，清节不随时。借问赏音人，何如王徽之。
麻衣飘雪处，益动而翁思。近日君家事，予傫那得知。
笋天应荐墓，柏涕可枯枝。莫作徒悲切，遗书退学诗。
轩腾都治凤，淡寂祗冥鸿。尊酒堪谁别，人心自古同。
行藏真此道，天地各深衷。相对秋江上，芙蓉正晚红。
戚里纷丝竹，侯家盛绮罗。时艰民力尽，世赏国恩多。
驰道仍骖乘，严城向枕戈。北风吹不歇，萧瑟楚狂歌。
复此泥涂迹，真怜昨日晴。弥天皆月色，破地忽雷声。
雨点红鱼吸，风轮白鸟征。惟留法云在，烟树失江城。
过尔林居僻，云霞一径通。形驱百年内，心赏几人同。
日晚花房合，秋深燕垒空。物华闲玩久，不觉夕阳红。
吴宫一草堂，萝竹径全荒。吕驾遥相命，嵇琴静以张。
云移峰驻影，花落树留香。绿酒怀人处，空除半夕阳。
罗帐香垂薄，春风暖拂轻。不能将断梦，番为搅芳情。
镜里催花落，衾边唤月生。妾躯还借尔，晨发度辽城。
彩翼双翻玉，芳春半及韶。炎洲初化日，丹穴欲摩霄。
柳外栖犹弱，花间舞乍娇。昭阳一片影，偏怯晓风飘。
散步崇冈后，明灯绿酒初。那堪惜除岁，又复感遗墟。
寒柝严城急，春星短屋疏。明朝问生计，犹是一床书。
问隐白云乡，奇峰度石梁。花深疑路绝，鸟下觉原长。
门闭青山影，溪流玉树香。知君不出户，来就管宁床。
寒日照荒野，惊风号远林。萧条暮秋节，眷恋故人心。
云起望马首，天清闻雁音。更堪明月夜，梦断北城砧。
野水静涵碧，暗凉生夕波。耘夫出畦畛，浴鸟上菱荷。
汎汎青苗阔，依依绿树多。遥知沮溺意，无奈问津何。
一室迁居数，溪山客思中。琴书经晓露，门巷入秋风。
解榻非徐稚，开樽有孔融。相携看剑气，贯斗夜如虹。
玉鉴重飞夜，寒光落素扉。山河空照影，星汉久沉辉。
城鼓催传漏，庭砧罢捣衣。谁能清啸里，长望不怀归。
宇宙人间世，烟霞物外情。神游谢氛垢，仙梦绕空明。
天影沧溟阔，云光太华清。时逢王子晋，鹤上坐吹笙。
风雪送残腊，春生除夜深。往来宁少间，消长自相寻。
无术遣贫病，有怀观古今。灯前儿女乐，应未识予心。
鸣凤去不返，湘江春自流。鹧鸪烟雨暮，翠袖不胜愁。
下马坐开尊，燕阳福地存。宅同深井里，城近浣溪村。
玉浸浑成色，云根自有源。桔槔非我事，聊灌吕安园。
圣德那能纪，风谣岂易听。悲笳才一动，群泪已千零。
旧事留编简，馀音入杳冥。秪应松柏路，还有五云扃。
一弃东朝养，千秋不复归。夜台长寂寞，月殿少光辉。
野露栖金碗，山风动玉衣。茂陵多碧草，春日自芳菲。
明月堕流水，流光终不定。寒潭彻底清，乃见本来性。
似此瑶华色，何珠空谷音。悲哉击筑泪，已矣唾壶心。
迹岂焚书白，病因老苦侵。有文焉用隐，无水若为沉。
建节风霜地，惊心塞草秋。弓刀深警戍，鼓角远鸣楼。
诗为筹边得，名因制敌留。长城今有托，高爵会须酬。
荒凉临绝塞，摇落值高秋。古镇山当垒，孤城树映楼。
戍兵深可念，驿骑暂须留。却忆劳行役，清吟谁与酬。
隐隐帆樯外，分明见法幢。川光孤断石，井脉割寒江。
折苇僧归渡，观潮客倚窗。一窥龙女偈，坐使战心降。
仙医何处住，卖药到山城。岁月壶中度，人烟醉里行。
杏林春树晓，橘井野泉清。已饮上池水，何论指下明。
菩萨僧常住，归依上翠微。山高疑日近，海阔觉天低。
岛屿屏中国，波涛限外夷。重来防失路，拂石一留题。
暝色满西山，将军猎骑还。隔河见烽火，骄虏夜临关。
朝晖开众山，遥见居庸关。云出三边外，风生万马间。
征尘何日静，古戍几人闲。忽忆弃繻者，空惭旅鬓斑。
坐啸南楼夜，孤灯客思长。人吹五更笛，月照万家霜。
归计身多病，生涯鬓易苍。征鸿向何许，春意遍湖湘。
盈盈上阳女，愁思起中宵。月白琼窗静，花深玉辇遥。
晓霞憎国色，春柳妒宫腰。不见长门赋，伤心有阿娇。
不访幽人去，安知野兴长。江城连薜荔，秋色到衣裳。
槛外收平楚，杯中落远樯。登楼一万里，醉眼即吾乡。
寂寞怜官阁，迢遥忆岭梅。岂知千万树，都向岁时开。
江月愁中笛，春城醉后杯。新词倘入破，不敢让清才。
八载荆南使，忧勤欲白头。歌声斫地剑，行色济川舟。
岁月空成晚，江湖况及秋。平生范老记，一读一登楼。
猗猗淇园竹，写之纨扇中。持以奉翁寿，期翁如武公。
猗猗淇园竹，阅岁常青青。持以奉翁寿，愿翁逾百龄。
猗猗淇园竹，本根蔚且蕃。持以奉翁寿，显荣多子孙。
以我趋朝日，逢君待诏年。大名时辈避，高唱国人传。
往迹浮云散，离心乱柳牵。书来足慰藉，犹隔孝廉船。
君昔罢公车，余寻下石渠。云天不可望，月旦近何如。
薄宦堪中隐，明王好子虚。殷勤卒大业，青鬓莫令疏。
别来频岁换，书到及春寒。落月劳相忆，因风劝强餐。
寸心国士尽，端绮美人看。廷荐吾惭汝，儒冠何处弹。
到顶知山大，他家尽小巫。试看烟似篆，应予号为炉。
摩诘室安否，稽康书有无。此原入画格，著我即成图。
桥影如长练，肥蛙侮瘦驹。十山则一水，东佛而西屠。
竹倩云为客，花囚蝶作俘。风传糟气好，幸有杖头蚨。
曲池如曲江，水清花可怜。池上木芙蓉，红映池中莲。
过楼还绕井，入户更深深。老可观书卷，惟应照我心。
隐隐复悠悠，虫鸣早应秋。夜凉人未寝，草露湿阶头。
两树分红白，同然见复心。开花还结子，吾道古犹今。
陈氏好兄弟，宛如兰蕙姿。幽馨殊可爱，雅操不求知。
但自栽培好，何妨采佩迟。丛深滋雨露，茁长满阶墀。
芳泽传先世，香名达盛时。和风同一室，相对两怡怡。
十五初志学，性颇嗜经史。谋生计已疏，岂复亲耒耜。
自期德业成，拾芥取青紫。中季遂蹉跎，五十始从仕。
扈从游两京，伏腊已三祀。寸劳不能效，窃禄抱深耻。
瑶花已三白，腊戍当兹晨。田家愿丰稔，对此尤欣欣。
岁功已云毕，斗酒叙比邻。共言足公赋，击壤同尧民。
惭予不耕者，承乏侍紫宸。素餐不见斥，惟应仰皇仁。
桓卿为石室，闻在此山间。愚迹无人问，禅林客自攀。
断碑荒藓合，深洞碧萝閒。千古悲凉意，斜阳独鸟还。
群山连积水，凝望渺烟氛。鹿走遥坰草，龙嘘大泽云。
霸图雄业改，殊俗剑歌闻。吊古情难极，凭高酒易醺。
未起双凫舄，先惊白玉棺。岂虞终客死，翻恨有微官。
素旐秋猿泣，舟枫楚水寒。诸姬帏帐冷，班竹泪同残。
忆昔论文夜，西垣片月高。形骸非俗态，天地只吾曹。
魂返关山远，船回雁鹜号。广陵孤调绝，玉轸向谁操。
希圣亦常事，天人泯怨尤。一经风雅颂，三代夏殷周。
自有南薰意，兼辞北阙忧。先秦不足道，何肯并应刘。
料理登临意，莫随年发侵。淹留悲岁久，儿女学乡音。
王粲哀时泪，梁鸿去国心。古风今不在，惭愧白头吟。
休文分韵后，最险孰拈覃。雨过吟刚就，风来赋自南。
怜君何草草，笑我已三三。近日巫咸意，还输去荔庵。
庾郎鲑菜好，昧是水晶盐。列传知谁附，参军似我髯。
有怀终浩浩，一水久厌厌。极目烟波外，多承雨意添。
嗣宗双只眼，一只对阿咸。余亦能长啸，人皆笑短衫。
狂应从酒沃，醉便把悲芟。尚有江东约，如期又布帆。
落叶飘江岸，愁心到蓟门。绝交应有作，弃妇可无言。
开府初传庾，参军孰姓孙。予怀常耿耿，多久不招魂。
故人南去尽，沙际雁飞飞。撩乱论兵日，等闲捐佩归。
鹿门终自远，龙性断难违。便与文偕隐，宵深不掩扉。
回忆去年雪，遥遥一梦中。自君诗思好，于我酒杯空。
破榻延高士，宽寒伴钓翁。人生须自适，淡荡笑云红。
蒲酒盈樽在，浅深随意加。满天都是雨，荡子不知家。
投食庸诗代，针符入鬓斜。应知刘碧玉，独自恼荷花。
去年斯日次，荷宥获生还。以此蒲樽节，而充汤饼筵。
声名随画舫，怀抱半江天。凭吊千秋意，离骚第几篇。
依稀华表柱，疑是缑山亭。地自龙门胜，天闻鹤唳清。
烟生青嶂合，风飒绿芜平。上客栖真处，时听引吭鸣。
仙令千秋迹，清都百粤洪。灶残烟尚袅，丹化井犹通。
慧识偏应断，尘缘迥自空。倘逢馀药鼎，鸡犬入云中。
世人多学道，望望几由旬。入定蕲离日，逃虚證法轮。
东华题贝叶，西竺渡玄津。行矣帔璎珞，昙花物外新。
真藏蒋诩径，去就子云居。萍梗怜羁客，篇章惠起予。
旅思聊凭铗，狂歌岂为鱼。欲归云不度，咄咄望空书。
社结森森径，窗涵面面峰。来倾九日酒，聊寄百年踪。
挥洒流三峡，盘桓抚五松。歌风蕲嗣汉，归去马如龙。
楚泽根移远，谢庭色更幽。何期丛菊日，忽掷纫兰秋。
绿叶阶前润，丹茎畹里抽。会须勤折佩，披拂暗香浮。
怜君沧海至，倒屣递相迎。说剑多时事，论诗足远征。
青云成独壮，白社念同声。刻烛分裁就，豪歌彻太清。
漫逐跳丸日，何知揽揆年。颓颜全仗酒，衰鬓任如绵。
青鸟将歌度，丹砂落舞筵。庞眉聊一展，重醉菊花天。
玉宇澄清夜，冰轮展碧空。观涛思乘子，梯月问周公。
香销添睡鸭，桂影落飞鸿。藉藉瑶笔灿，何如此夕工。
三径陶种菊，东门邵种瓜。为园消日月，倚杖傲烟霞。
折柳丝萦钓，临池墨洒花。未须营别业，即此是生涯。
天禄归来日，谁知四壁空。技应怜刻鹄，文不悔雕虫。
副墨名山在，馀生雅尚同。何时捉谈麈，披写对兴公。
分馆幸比邻，情缘道义亲。可怜今夕酒，俱是异乡人。
砧急惊秋老，窗虚见月新。人生不百岁，况乃别离频。
使节指凉州，都门八月秋。风沙迷塞雁，刁斗接边楼。
料理君馀事，凭陵虏伐谋。归朝告天子，功业鼎彝收。
客中羞对镜，老去动悲惊。白发虽公道，流光也薄情。
名虚何足尚，命拙不须评。无限心头事，良工写不成。
异国萍逢迹，怜君寄柏林。风光端午日，故旧百年心。
杯泛菖蒲玉，盘堆角黍金。问君何故者，咫尺不相寻。
驱驰穷北地，却见极南人。自誓劳王事，谁能顾此身。
风沙时带恶，戎马日为邻。若问归时候，长安三月春。
天涯歧路别，何处是苍梧。梅岭蛮烟净，藤江月色孤。
狱清闲狴犴，波静息天吴。莫叹炎方远，乾坤亦版图。
万里天涯客，归奔亦可怜。摩挲新泪眼，指点旧山川。
狐兔眠孤冢，音容隔九泉。如何江树上，夜夜有啼鹃。
客途逢四月，归艇破江烟。行柳青随路，孤蟾白满川。
沧波双眼里，往事一灯前。爱酒酬佳节，囊中少俸钱。
天榜群仙侣，春城恋物华。银台秋夜月，琼苑汉宫花。
星宿窗中列，风烟塞上沙。他时霜露白，还听咏蒹葭。
过水金山寺，真怜地脉分。潮声生绝壁，江影堕孤云。
凉吹先秋到，长歌入夜闻。登临殊不极，斜日伴微醺。
禅定无来往，尘缘有送迎。每于冠盖入，先动塔铃鸣。
天近多仙气，山深少世情。极知公为国，未问水云程。
阴阳不相离，往来环转然。此中有逆顺，当机之后先。
无极生太极，可以譬逆数。二四虽未生，得一乃其据。
莲洞时相见，芳醪每共持。忽看四岁长，已至六旬期。
冈上松初秀，庭前桂几枝。顾予头且白，先寄社中诗。
节序关何事，徒令百感生。升沉当世事，存殁故人情。
寒在微阳气，风疏缓漏声。他年说今夜，听雨宿南城。
蜀道连巴水，巫山接楚阳。情来为云雨，愁起见潇湘。
枫叶吟秋早，猿声入夜长。何能降神女，仿佛梦襄王。
翠竹围香阁，金沙引觉途。春光临槛发，尘事入门无。
云气常飞雨，山形半折湖。众岩回合处，天外接浮图。
自君之出矣，坐令衣带缓。思君如悬萝，缠绵不能断。
自君之出矣，何处不相思。在物愿为箸，君前无只时。
长门永夜幽，团扇早迎秋。望幸非同辇，含情是倚楼。
容华翻易歇，恩宠最难收。君自观鱼乐，宁知妾泪流。
支斋营八关，陶情缅三径。嗟我求羊徒，怅此琴尊兴。
室迩心独遐，城严迹难并。卮言谁与谈，籥理自相證。
细雨忽戒寒，轻霏坐生暝。天风回海潮，秋声送清听。
别离非不有，薄宦更悲辛。不共尊中夜，徒逢马上春。
弹冠投世务，仗节谢交亲。谁念飘零客，无书信最频。
冉冉青云客，来骖五马雄。讼庭悬日月，宾馆奏清风。
魏阙非天上，青山在镜中。还题羽猎赋，驰献凤凰宫。
徵君嗟已老，当卜少微躔。凤鸟悲人世，龙蛇入岁年。
清笳空外咽，丹旐梦中悬。谁为书彤管，风诗永世传。
遥怜盘玉岭，应是玉人行。日月旋瑶岛，云霞转赤城。
剑含秋浦色，琴和石泉声。趺坐莲花发，千年卜道成。
芸阁临芳苑，韶光属令辰。三馀珍日月，七略谢风尘。
鸿藻能齐汉，雄词解屈秦。含毫方子夜，流曜在千春。
方秋金气肃，主上遣曹郎。仗策临雄郡，驱车出汉疆。
草承鱼蕳白，花入隼旟黄。祖帐祥云动，兹行宪节光。
白云飞皂盖，正值帝乡秋。剑佩离郎署，骖騑驻陌头。
谁将吏作隐，自藉宦为游。弭节兰皋上，还经芳杜洲。
燕土三年别，相逢楚水浔。丝萝元石友，桥梓总兰心。
倚盖春风里，维舟古木阴。慇勤不忍去，望望夕烟深。
宝剑相持赠，关河意气多。题书悬日月，开匣隐星河。
学武心先壮，谈边色未和。因君奉韬略，扬臂愿麾戈。
月閟霞宫綵，云回羽客文。谷青萝树合，沙白涧泉分。
山僻欹猿啸，天深下鹤群。遥见春葩结，丹成独有君。
止止复飞飞，依篷更拂桅。秋风从尔去，船不到乌衣。
花畔偷眠日，芦边惯吠星。寄书多不达，烦尔到华亭。
桃红村口路，春水没来津。木榻移深巷，尘书绕病身。
秘方求道叟，新曲试伶人。过值春兰节，爱君园砌新。
闻君入城去，昨为秋光还。霜警栖松鹤，风鸣近海山。
破炉思药气，病肺想童颜。独步松萝影，残蝉待款关。
微明初月夕，念子隔严城。予复无家别，他乡池馆清。
鹊飞常近汉，萤度亦流星。沉郁终何望，中宵风雨兴。
近海炎云变，经秋林壑移。炉烟轻欲灭，园木重能垂。
凉气添深竹，流波瀰漫池。閒情各为默，端坐待成诗。
一岁一相见，清容况不同。爱山閒换舍，调药漫催童。
曲巷深春里，空庭细雨中。南邻池馆静，日暮共茏葱。
牢落播迁馀，僧房寄砚书。身随过海艇，日卜近城居。
道在心期远，文缘世尚疏。冈州斜日渡，又念倚门闾。
与谁泛吴越，知己是高僧。对卧风吹席，清谈雪冻灯。
迹閒奇易览，事胜物庸憎。拟欲邀余去，羸疴恨不能。
伤心如悯物，瘗骨亦头陀。谁识栾鲂泪，来沾孔氏窠。
三山云掩尽，五岭雁频过。不慰良师友，郁陶其奈何。
扉开秋岭半，薄暝草堂前。山翠疑春雨，松风似夜泉。
柿梨谷口树，饭黍屋边田。扫榻竹窗下，宛然高岳巅。
閒窗摇众草，炯炯对双眸。一隔悬灯夜，山庭又罢秋。
片心幸可照，清句贮难酬。师病曾何有，残躯翻见忧。
击柝江城夜，登床倦卸衣。鼠翻书叶响，虫逗烛花飞。
匣剑陪孤愤，歌弦杂怨诗。桥南新贵客，嘶马夜深归。
蒋径秋阴满，琅玕翠色环。莫云湘浦远，只在茂林间。
山矾䆗以窱，花木郁萧森。一障红尘隔，幽人何处寻。
不识罗浮路，初寻华首台。云归灯影湿，人立鹤飞来。
合掌移萝月，孤峰对茗杯。似闻半空语，门掩几回开。
勾曲来云气，云深四百巅。洞中藏万象，日夜星辰悬。
岂有真人出，如闻清啸前。此时心里血，一一化寒泉。
独影孤亭宿，飞云衿抱中。海声上萝薜，夜半扶桑红。
下屐疑无地，凭虚御有风。稚川如不见，长啸与谁同。
雨后斜阳半，虹霓草面生。有山皆画意，无水不琴声。
薄雾空犹湿，潜蛟影欲呈。曾闻老僧说，幽险似人情。
儿大催吾老，多愁始作翁。亲朋皆至喜，诗律总能工。
布席有薇蕨，司壶无仆僮。但求都草草，双耳听松风。
李杜科名薄，高才大半沉。天无西北角，人有万千心。
造化谁看破，聪明鬼忌深。秪当聊自得，吾自写吾吟。
撚断馀无几，沉吟倚雪风。艰危辛苦里，五十二年中。
劳落犹为客，蹉跎已是翁。渐知头亦白，肝胆为谁红。
吾亦名冲漠，谁曾知此心。嚼华丹鹤下，吞响翠屏深。
尺蠖振城郭，焦螟飞夕阴。五难聊洒落，君复开瑶琴。
年来无一似，渐老益疏慵。酒少留寒饮，衣崩候暖缝。
热肠渐变雪，瘦骨欲成峰。且便搜馀纸，残窗细细封。
一豕极微值，难留过岁贫。空劳妻子事，不是井田人。
作脯同牛误，为云化水频。浮生休计较，吾道未全迍。
林坞藏幽芳，丛桂团苍玉。子落明月中，香生流涧曲。
风前堕粟金，雨余明净绿。伍以荃兰幽，愧彼桃李俗。
中有道人居，清名纪仙箓。为花歌古香，对酒不忍触。
昌气开鸿宝，瑶华挺异姿。高冈有奇树，凡鸟不敢仪。
蔚彼五色羽，翱翔若有思。将为熙世瑞，奏声中祥徽。
聿溯古羲轩，圣治方垂衣。愿言媲威鸟，令德灼来兹。
古道惇伦懿，友谊贯中美。精气亘鸿濛，信心绝流倚。
咨尔眷君臣，爱劳视犹子。玄纁誓久要，七尺何所矢。
成言在密微，槃水鉴无滓。最哉无遐心，百川乃中砥。
鸣榔江上波，江水朝宗广。王气眺金陵，真人起草莽。
五载冰雪姿，言附龙鳞上。皇极顿纲维，君子道自长。
白笔耀丹垣，湛露分仙掌。最哉素心人，企赓虞弦响。
酃酒银丝鲫，留欢不肯住。鹊洲风浪起，欢今那得去。
芳杜夺幽色，秦淮客路遥。青莲邀笛步，绿锁赛工桥。
柔雨生三径，残烟认六朝。梦归南浦里，几个别魂消。
不睡爱听雨，雨声听不明。莫能新梦去，怕有旧愁生。
閒居寡俗鞅，时过杨子宅。问奇恣玄搜，把酒或竟夕。
已谢尘嚣累，颇为楮墨役。岂无素心人，卜居未煖席。
庭树多清阴，蛩响顿非昔。遘兹物候殊，凉飙已析析。
元亮千秋韵，曾有移居诗。逸响嗣坡公，而君复和之。
移居白鹤观，动我故乡思。竹柏影参差，翛翛明月时。
月明藻荇横，清斋还若兹。似吾两人閒，坡公不我欺。
云路双丹凤，慈闱献寿觥。养分天禄厚，舞著锦衣轻。
南极乘云降，崆峒驾鹤迎。华筵申颂祷，同看海尘生。
太仪运天地，日月相沉浮。瀛海扬其波，巨鳌奠神州。
真宰每如兹，逝者何时休。姬公避管蔡，仲尼涕衰周。
从事不及时，毫末成山丘。鸡鸣盥漱初，营营何所求。
登楼望高山，密云结重霄。农祥阻灵雨，四泽居然焦。
遥遥慰我心，青青见陵苕。常恐鶗鴂至，众芳从此凋。
今兹复来兹，愿言美禾麦。饱食轻寸阴，何由崇明德。
日月驰光辉，中自为蝥贼。天下归其仁，颜生惟自克。
芟除若不早，斤斧何嗟及。今我长兢兢，雷声在渊默。
城隅有奇树，昔为霜所枯。东风旦夕至，枝条竞芬敷。
达官驾高马，万夫行避途。威光夺霆电，意气倾皇都。
逢时恣嘘噏，政道犹蒲卢。何哉仲尼志，浮海思乘桴。
大道久已隐，中情末由写。所欣青阳动，庭槐绿盈把。
仲尼亦何叹，匪虎率旷野。出门望长川，谁为问津者。
上山采芙蓉，日莫倾筐归。驺轲陈王道，脂车向梁齐。
龙战方择肉，志愿空令乖。理人为之牧，嗟哉名实违。
布谷春无畲，促织秋无衣。悠悠感物变，恻恻怀烝黎。
昔余客幽燕，步上黄金台。骏骨日以轻，昭王安在哉。
乐生功未奏，荆卿为祸媒。风吹易水波，萧萧有馀哀。
谁知百代后，东阁淩天开。岂令蹇谔士，零落同蒿莱。
崦嵫回羲轮，丹渊出明月。天地为炉鏊，膏火相煎灭。
贤圣皆糟秕，兰玉岂芳洁。咏彼苏门歌，抚运惭薄劣。
荧荧陌上花，濛濛丘中麻。累累王侯冢，望望令人嗟。
六龙运元化，千古成尘沙。吾闻浮丘公，驾鸿淩紫霞。
呼吸日月景，求用思无邪。贵富岂必终，不见青陵瓜。
溪南有禅寺，此地古来幽。未问三生话，先寻半日游。
山林红树晚，池水白莲秋。聊尔题诗句，安能占上流。
客有歌阳春，阳春在石城。石城二三月，花与侬齐年。
作山作峨嵋，作人为仲尼。峨嵋积霜雪，仲尼恒栗烈。
清琴发云韺，蜩螳如沸羹。周公下贫愚，福缘终与俱。
汉道犹全盛，君为痛哭书。少年方志大，前席岂恩疏。
赋鵩悲时外，怀沙吊古馀。行人多感慨，立马正踌躇。
水宿愁零雨，江寒傍客裘。川原犹万里，漂泊且孤舟。
不为资三径，何缘薄一丘。关心无限事，揣分愧宜休。
寒风催改岁，阴谷待回春。旅鬓星星短，行厨日日贫。
室家携自累，僮仆转相亲。即道京华好，难忘旧隐沦。
万里途方半，千金夜未休。去年今夕酒，一别几般愁。
士女争浮舫，笙歌别上楼。寥寥天畔客，漂泊正孤舟。
青阳初改谢，绿叶始交加。细雨生榆荚，微风起楝花。
寂寥虚客况，漂泊感年华。骨肉两乡远，谁能不念家。
十里秦淮胜，偏能悦客游。家家凭水槛，处处上兰舟。
箫鼓时相应，壶觞夜不休。绝怜城郭里，弭棹得临流。
断壁云常补，崩厓路欲迷。仙游邀杖屦，客至访伽梨。
闻磬知莲社，听钟认虎溪。禅心如入定，真作絮沾泥。
云中开宝刹，碧海信浮槎。一火空尘劫，诸天护法华。
随缘飞片锡，发愿礼三花。从此皈依处，禅心定洛迦。
青莲花乍吐，长啸一登台。芳树摇青盖，轻霞动举杯。
骚人裁竹箨，浣女摘杨梅。为问西园客，谁当绣虎才。
绮阁背园林，晴光满绿阴。忽闻声淅沥，自觉气萧森。
远梦醒凉簟，清商咽素衾。博山炉欲烬，欹枕听馀音。
昔时竹林人，俱是清狂客。逃名却尚奇，纵酒已成癖。
天地总虚无，老庄与朝夕。吾生后汝期，感慨兹遗迹。
芳草经春歇，阴云入夏多。鹭鸥群水曲，猿狖啸岩阿。
白发何生理，青山且放歌。空囊归未得，倚棹笑蹉跎。
峡束一江流，冥搜寄此邱。树藏猿洞隐，松老鹤窠留。
扫石残碑认，封苔曲磴幽。梁萧遗幻迹，于此觅奇游。
路入半云中，孤亭倚碧空。阴厓多蚀藓，远树混鸿濛。
望望山无尽，依依景不穷。尘寰今一隔，吾欲御天风。
弥年荆棘丛，芟除始成路。若自识道心，请从此桥度。
洋洋一掬水，纡石自为堤。洞识盈虚理，高山是指迷。
山暝碧云合，秋初白雁征。几多游宦客，徒有故园情。
吴钩重千金，自与常剑别。光射牛斗寒，气迸山石裂。
无事且敛锋，小试不屑屑。我曾请上方，尚带倿臣血。
二十始弱冠，豪气隘九州。千金结游侠，一言惧诸侯。
酬恩誓白日，抗义横高秋。丈夫谅无负，羞比荆阿流。
丈夫四海志，何必骨肉亲。俯仰终宇宙，彭殇非等伦。
金屋春如海，长门日似年。君恩原不薄，妾貌岂长妍。
别殿闻清乐，中街长绿钱。君情倘不绝，万一旧人怜。
丛兰被层阿，浩露濯其英。幽意识者寡，含香杂荃蘅。
疏篁亦古色，相依坚素盟。君子玩佳植，励志思有成。
所履皆腥秽，对此颜色赪。愿言保贞素，允矣扬德馨。
秋光何处好，都在野人家。和露朝餐菊，分泉夜煮茶。
风清天发籁，溪浅月笼沙。此景无人共，閒吟步落花。
下马松关外，行行过虎溪。钟鸣知寺近，云瞑觉天低。
断涧流泉涩，平冈古木齐。何时谢尘鞅，此地卜幽栖。
酷爱梁溪景，三旬两度过。芳樽从烂漫，长日此消磨。
石气生青雨，泉声透碧萝。吟诗有高兴，直欲到阴何。
饮酒不相知，相知安在哉。传呼君太侈，忘却故人来。
萝月转松色，水流无停川。胸怀忆耆旧，佳句倩谁传。
剑戟带霜雪，客星似水间。歌残席已散，秋叶满空山。
愁人未成眠，明月呼不起。一雁叫长天，暌孤示如此。
近寻陶彭泽，远者将何之。寂寞音书断，今朝忆故知。
尔父北归没，尔今省回亡。总为功名误，何如守耕桑。
一胞同四孤，尔为诸孤长。母霜父未葬，尔独能无怏。
娶妇今六载，止遗一女婴。诸弟俱未婚，尔目安能瞑。
世界尚倾仄，大厦谁能支。尔今舍我去，念子泪双垂。
尽日望花开，未开花蕾谢。枉费抱瓮公，置之东篱下。
老氏观白骨，庄生说浸假。俛仰同一丘，谁是长年者。
丈夫营四海，守口当如㼶。漫掉三寸舌，焉保七尺躯。
贺若大将才，功灭身亦俱。快锥刺儿舌，儿舌血模糊。
快口刺人心，憯毒过矛殳。感兹酸楚言，三复还长吁。
两吕虎负嵎，将相徒手搏。诱虎弃深窟，缚之若狐貉。
飞诫闭殿门，驰节斩长乐。成败呼噏间，日出欃枪落。
英雄图退步，可嗤亦可怜。驰逐威八荒，日暮求三山。
手植金光草，吸露还餐烟。悲哉秋风辞，茂陵乃无年。
烈烈南风恶，人传天下乐。浴尽簏帘香，铜驼立荆藿。
当时生桓文，杨家作伊霍。伤心箭头书，吹向金墉郭。
海上拾凫毛，陆离三丈长。岂不洵文采，对之神色怆。
繁华少年子，三五自成行。铜驼且流血，金谷且流觞。
为我问广武，天道何茫茫。剑解穿壁飞，不解斩河阳。
番儿歌阿干，鲜卑山色寒。阿干歌声苦，鲜卑水酸楚。
武皇虎豹威，猛力廓郊圻。骨肉快相啖，诸儿还日稀。
秦川血没腕，六宫已灰飞。为歌阿干曲，曲终泪沾衣。
时危保七尺，恬淡颇有馀。志扶大厦倾，那得屏人居。
岌岌宋鼎折，扛者须贲诸。袁刘两骲箭，射堋安得除。
青青石城月，夜夜石城闾。黄?捧玉玺，乳妪竟何如。
柳外赤兰桥，遥接南塘路。迷人采芳来，徘徊未足度。
濯濯柳枝齐，黄莺飞复栖。春风正浩荡，为君尽意啼。
凉籁晚飕飕，烟云一飒收。纵予万里目，登君百尺楼。
子期不复作，雅曲谁与耳。借君膝上琴，发我山水志。
长安不可见，但见暮云浮。因君北望处，动我江湖忧。
凉飙袭庭越，如闻金石响。知君有新句，题在木叶上。
蛇蚹与蜩翼，觉有待为烦。吾爱柴桑老，能为神释言。
翩翩青鸟使，来往寄瑶华。传书问西母，桃作几时花。
凉雨蹴春波，曲曲随堤转。时泛桃花来，不知源近远。
调高尝寡和，境绝每无邻。持留一席地，安顿世间人。
龙卧南阳庐，管乐聊自比。感激三顾勤，幡然拂衣起。
君臣际会间，恩义契鱼水。二表誓出师，忠诚泣神鬼。
环山雄帝郭，逝水凿秦年。岁岁甘泉上，煌煌大道边。
歌钟流白日，征旆卷寒烟。何似为邦去，倾城饯我贤。
青山看欲断，紫陌去何长。日气摇寒水，风声送晚凉。
金陵龙虎势，宝剑斗牛光。独有临分袂，仆夫亦感伤。
谏议官应重，看君此一时。书因规社上，名始赋台知。
过阙春将晚，扬帆雨乍随。江流亦东去，怀主共如斯。
君著老莱衣，非欢昼锦归。师筵新礼乐，帝幄旧恩晖。
路入黄花满，樯随彩雾飞。三年高义在，复尔恋依依。
今皇经术理，侍从复君才。宇内名谁敌，南中召独回。
江云随五色，夜宿接三台。应忆金陵别，秋风鸿雁来。
遥将三岁绩，北阙上龙墀。宰府古来贵，斯文今在兹。
衣冠匡世俗，勋德满京师。正值梅花发，清芬荐别卮。
岁月金门路，叨陪上履綦。君多补衮意，吾送剖符时。
南国股肱郡，西川玉雪姿。敬亭今胜绝，应待有新诗。
金陵望京色，只在五云边。侧席君王待，南司讽议贤。
才兼堪世用，书奏使人传。酒罢欲分手，羡君行若仙。
寥落空山外，蹉跎暮色催。岁华看逝水，心事见残灰。
畜意搴花去，含情迟雁来。穷通无可诘，空笑楚臣哀。
吾痛翟司马，又哭姜义泉。人生值变故，与世自相关。
义泉死今日，司马肉未寒。义泉瘗今日，司马殡未干。
桎梏非自取，几微隐祸端。悠悠天地里，展转属艰难。
寂寞今宵景，还如去岁秋。美人消息远，令我心悠悠。
吴水东流去，秦山不可求。想君谈道处，念此日幽囚。
碍彼清霄月，停空有片云。悬吾方寸地，文武赵将军。
咫尺燕山侧，常如万里分。艰危知善处，君子自相群。
我心诚匪鉴，遗恨在云壤。岂但身忧切，更余国虑长。
九重终自悟，一饭亦难忘。只恐建炎诏，徒怜陈少阳。
竹花同池生，何人知有情。花繁满高枝，灼灼惊人目。
竹若虬龙形，苍颜微带菉。花常头上红，竹常地下仆。
显晦各有时，爱憎若不足。觱发送寒霜，青青惟有竹。
沿流信归棹，渐与青山远。遥见鸊鹈飞，蘼芜春尚浅。
空嗟心爱离，莫缓愁肠转。不对芳尊酒，纷思终难遣。
几日关人事，阴风黯鼓鼙。谍回闻野战，斋卧匝邻啼。
积雪冥鸿远，轻阳太白低。元戎频送捷，有待颂淮西。
好去王公子，离亭共此杯。望依凫舄远，兴忆雪舟来。
越徼占行色，梁园惜赋才。天涯独寥落，犹喜暂徘徊。
刘郎相见晚，怅别坐天明。春雪那能急，泥途不可行。
冥心通紫极，洒泪对苍生。同是看花客，因君百感并。
先公昔分阃，曾此驻旌旗。柏府良弓后，茅堂肯构时。
原光摇霁雪，河响坼春澌。乐矣南荥曝，吾君恐未知。
十载同书砚，于今恨不平。青云未得意，白社漫驰情。
韩子檠犹焰，冯郎铗欲鸣。作诗聊寄旧，风月助凄清。
犹忆西池畔，莲开七月红。波明鱼度藻，莎碧鹭依丛。
客舍秋天外，花期病眼中。莫愁归日晚，正是剥青蓬。
自君之出矣，闻道戍凉州。思君如明月，夜夜向西流。
自君之出矣，镜台尘网生。思君如海水，浩荡何时平。
日暮有好怀，閒閒来田閒。篱边见黄菊，相对不知还。
夫容临清水，露下颜色冷。山斋人未眠，独步月中影。
华开在今朝，华落不终夕。开落如君恩，丹心不可易。
山人昼埽室，焚香读周易。泠然万念空，芭蕉照人碧。
小窗当北牖，日夕生凉风。最爱竹丛里，忽亚一枝红。
朔风长夜鸣，零雪堆寒玉。早起炙银笙，为谁吹数曲。
女萝托长松，缠绕情何极。愿因岁寒姿，并淬淩霜色。
牛医传令德，马队寄幽盟。世道虽然暗，君心独自明。
蘋音飘弈远，桂影漾樽盈。一任双丸转，逍遥达此生。
连宵夜雨急，留客掩云扉。湿重垂黄菊，寒深入绛帏。
潇潇游子赋，恋恋故人衣。幸有晶盘在，平原十日归。
篱菊还堪把，萧条酒一尊。吟诗生白发，听鸟到黄昏。
乱竹栖幽径，微云缀远村。风流高月旦，欲向汝南论。
霄汉涓涓净，孤轮何处安。西风吹不堕，永夜此相看。
影入疏林破，光侵草榻寒。年年一樽酒，憔悴倚阑干。
早岁苦忧患，况兹抱沉疴。展转不能寐，夙夜如枕戈。
骨肉交相持，朋友亦屡过。感时寒燠易，无乃久愆和。
石闾有三秀，昆丘多玉禾。达人贵知命，永言心匪他。
病起不饮酒，客来意何如。四座皆春风，燕燕深相于。
富有富贵交，贱有贫贱趋。古意吾所爱，今人宁见迂。
忘情衡门下，言笑色敷腴。忽淹嵇康驾，何烦翟公书。
缘山列城郭，岁久亦已颓。羽檄来何方，工作殷如雷。
六丁运巨石，泉扉荡然开。不知谁家坟，暴露骨与骸。
古碑置城头，叹息三徘徊。死者何所知，但为生者哀。
游子不顾远，停桡江上春。冀方有来客，白发乃吾亲。
十年阻南北，一见融心神。天道谅不慆，嗟嗟行路人。
城东半亩地，日夕此徘徊。池鲤潜还跃，山花落更开。
耽卧怜多病，哦诗愧异才。纹楸有逸兴，敲户喜君来。
诗思酒樽边，云飞儿案前。叠石分山壁，引泉破水田。
鸡声天正午，雀噪暮浮烟。剥啄神如醉，双枰月上弦。
岳麓现青莲，松风一障悬。埃尘少净地，阒寂胜诸天。
有鸟俱玄说，无猿怖法泉。依稀武曲水，鸡犬学逃禅。
昨遇梁园使，孤城舍弟居。干戈常在目，烽火不通书。
汝计犹长剑，吾心已弊庐。两乡千里隔，瞻望各沾裾。
八年方把袂，万里只含情。已自忘颜面，犹能记姓名。
深杯照落日，寒叶动秋声。独愧飞蓬影，飘飘过此生。
八年方把袂，万里只含情。已自忘颜面，犹能记姓名。
深杯照落日，寒叶动秋声。独愧飞蓬影，飘飘过此生。
舞罢霓裳曲，相逢月下还。高情倚修竹，翠袖不胜寒。
双松含古色，红树已先秋。百顷风潭净，高情独泛舟。
云深见楼阁，天际堕青鸾。松下盘桓者，犹是晋衣冠。
落日赤云西，青山照大溪。草堂松树下，坐听鹁鸠啼。
一曲江南弄，山长楚水遥。江边杨柳树，谁系木兰桡。
家住黄溪上，金川似辋川。凉风垂钓坐，明月棹歌还。
绿水雕胡饭，金鳞缩项鳊。鉴湖如可乞，相与诵尧天。
高僧号竹隐，开寺大江边。如意悬书室，袈裟上钓船。
楼台开世界，龙象接人天。记得连床处，松风夜不眠。
楚楚张公子，山林兴甚长。行舲思澧浦，随笔写沅湘。
剑戟青云湿，衣裳夕露凉。伯英书法在，奕叶继遗芳。
羡子多才艺，临风感慨深。琴弹别鹤操，声作老龙吟。
落落平生志，悠悠太古心。东游万里道，到处遇知音。
家世旧风流，言归古石头。不知王粲后，若个复登楼。
巴峡孤猿暮，湘沅一水秋。何时揭瓢笠，来与子同游。
墨池呼鸟食，书架傍花开。奇字虽能问，惭非载酒来。
好客如君少，招携更一尊。桂同淮士赋，林即隐侯园。
图里疑山响，琴边听涧喧。千秋河朔饮，谁解此清言。
吏隐居南国，书劳在禄勋。词才方共美，宦绩更先闻。
入奏随鹓侣，北归逐雁群。好文当此日，知羡赋凌云。
上林花正好，四月似芳春。赴阙瞻天近，趋朝就日频。
燕台金结士，汉署玉为人。奏最如君几，恩当次第新。
谷口郑子真，栖迟市门里。小楼延上客，酒酣犹未已。
空潭一老丑，薙发便为僧。愿度恒沙众，长明日月灯。
有家真是累，混俗亦招尤。去去山中卧，晨兴粥一瓯。
为儒已半世，食禄又多年。欲证无生忍，尽抛妻子缘。
大定非关隐，魂清自可人。而今应度者，不是宰官身。
水深能杀人，胡为浴于此。欲眠眠不得，今子于慈死。
不饮又不醉，子今有何罪。疾呼遂不应，痛恨此潭水。
骨肉归故里，童仆皆我弃。汝我如形影，今朝惟我矣。
群嶂横秀气，飞流落云中。阴厓写古雪，月壑垂长虹。
洄注石镜净，秋临遥天空。孤赏忆谢朓，青山度松风。
屴崱海上秀，中峰开禅宫。飞亭挂空翠，直上临方蓬。
溟涨在几席，天光映帘栊。目极万里外，但见清濛濛。
曙色从东来，晃然灵境空。登临岂不伟，别意叹无穷。
在山每送客，客行思未已。他乡此别君，离情满天地。
长空一飞雁，落日千里至。故园未同归，寄君两行泪。
雨后残霞褪，风前碎锦飞。自知春已去，敢恨蝶来稀。
故人久不来，意趣未能惬。但见空庭中，纷纷走风叶。
寂寞岁云暮，古树严风号。自知非范叔，何敢望绨袍。
渴虬迸石出，下饮清冷湍。想当挥洒处，逸兴满毫端。
江夜月微明，梅花瘦影横。念君千里外，多少岁寒情。
我本林下人，城市少踪迹。有癖爱看山，时来坐磐石。
山中无俗事，林下有閒人。我亦无媒者，归来愿卜邻。
道人心已静，得失久忘情。寄语枝头鹊，无劳送喜声。
古木昼阴阴，山高流水深。翠苔磐石上，谁识坐来心。
行入黄莲北，风严雪又加。满山罗玉树，遍地错琼花。
清洒姿元颣，虚明质不华。瘴眸为一洗，惊觉若仙家。
胜览何如此，临高一怆神。谁知台下雨，故是梦中人。
赋色今犹丽，游踪久已尘。楚宫亦烟灭，虚忆细腰春。
忽觉空阶下，凉飙到叶声。似乘残雨入，时唤一虫鸣。
楚曲青兰怨，吴衫白苧轻。所思千万里，萧飒最关情。
长空一片月，飞向画楼前。影共寒衣薄，愁将破镜悬。
凄清看枕簟，明白梦关边。莫是征夫苦，秋风急上弦。
几度青阳雨，都沾紫陌尘。最怜春作客，空惜日为人。
漂泊曾谁问，莺花只自亲。今朝落梅处，定有翠眉颦。
新涨失江隈，轻阴向午开。舟从叶底出，涛向树间来。
杜若堪延伫，蒹葭宛溯洄。吴吹空自好，未遣棹歌催。
一片韶阳石，空沿南狩文。薰风如再鼓，绝峤始应闻。
斑竹迷秋雨，苍梧断古云。独将瑶瑟意，明月吊湘君。
于世原无术，生涯只自惊。百年三纪去，两岁一宵争。
京洛尘堪倦，蓬蒿径未成。却怜罗绮会，不待晓钟鸣。
何年法性寺，重睹讲筵开。庐岳寻师去，曹溪乞法来。
一庵深借树，半偈了非台。犹幸钟声接，微言许往回。
相见锦江头，相携上酒楼。月阑歌笑罢，回首上扁舟。
一按牛喫草，一与贼过梯。早知灯是火，饭热也多时。
爱尔仙家骥，苍松映缟衣。一声清夜唳，片影上天飞。
赤壁横江过，青城被箭归。飘然游物外，几见世人非。
雨后水初漫，日斜山更明。地居吴下胜，人似越中行。
扫石看题字，临流试濯缨。桥南一亭好，新得翰林名。
春色浓如酒，行行劝一杯。送君嗟此别，执手问重来。
野鸟迎人语，林花著雨开。维舟未忍发，日暮更徘徊。
爱此竹房好，偏宜方外情。前村江动月，清梵昼销声。
讲后雨花乱，风来天籁鸣。与师分半榻，高卧尽馀生。
十年才一见，离合动悲伤。授璧投河水，驱车送渭阳。
青山明夕照，黄菊款秋光。莫惜频来过，慈亲鬓已霜。
南野先翁业，东皋素隐亭。玉森三径竹，翠展一池萍。
水接清源活，山邻古洞灵。旧游怜别久，深荷眼终青。
碧藓常封径，红尘不到门。处卑谦德厚，用拙道心存。
制作追前古，穷探到本源。每思灯火夜，时得耳高论。
邛竹与枸酱，追逐秋风来。离宫郁相望，异物纷栽培。
遂令凉州牧，斗酒遗诙谐。伤哉出关卒，不及枯株回。
拿舟游范蠡，闭户坐潜夫。只有飞云意，遗君一物无。
何处问吾居，西樵小结庐。丹心长恋阙，一点未曾渝。
地选香台胜，亭开剑水春。月华悬一镜，海气俨重轮。
圆缺看成幻，升沉悟是因。帝京千里共，遥夜怅音尘。
朝出城东门，送子还故乡。故乡多白云，登高重心伤。
风生潞河渚，那能共舟航。纤纤蒲芽短，青青柳条长。
柳条不系行，蒲短空在傍。平安千里音，凭君达高堂。
百年神物会，出此远人村。浪汹江翻屋，沙崩树齧门。
芋魁锄地底，鹿角长溪痕。开辟当天意，瀰茫恨吐吞。
少年吾等在，公已大禅家。况复能文藻，何妨斗丽华。
云垂方外钵，露挹佛前花。我亦誇元度，因风到若遮。
园林暴雨富，料理拂长笺。鼓吹喧蛙部，池青选荇钱。
云疑侵帙润，翠欲逼衿眠。更有南来好，当歌一纵弦。
下午繁阴合，柴门静砌苔。无情双屐杳，随意一尊开。
素具供葵笋，苍童盛橘梅。微闻有瑶佩，吹下小琼来。
性癖耽幽赏，孤亭背郭高。望疑玄草地，兴似竹林豪。
池水凉生月，松风晚带涛。捲帘无一事，痛饮读离骚。
哀牢汉南徼，讶尔学西天。凿石开龙象，穿山引梵泉。
胡奴长礼佛，法侣共安禅。暂暇来相访，难同静者缘。
暮止何年寺，烟花翠且重。山门下斜日，香阁度遥钟。
梵寂残僧少，云深宿鸟慵。皈依如有悟，不寝对金容。
不羡惊凡目，宁辞涧壑滨。古枝横卧水，香雪远寻人。
冒腊垂垂发，迎春故故新。径须愁遽别，邂逅且相亲。
汉相留遗爱，千年著驿名。何缘立春日，能过打牛坪。
筹策难回运，间关不废耕。人心今易见，成败岂堪评。
客行无易事，涉水复驱车。多露愁沾湿，荒庭旋埽除。
风帷便茂树，雨饭足嘉蔬。是处皆安适，吾生岂愿馀。
秋风日夕厉，已觉露华清。况有邻舟笛，能传江海情。
羯胡当北遁，倦客厌南征。野水东流去，馀音空月明。
火云腾旱魃，潦水断横塘。秋谷巳无赖，山花徒自香。
望中肤寸远，愁里祝融长。野老犹焦思，喧喧雩社傍。
一月螳川路，温泉巳乱流。涓涓出地远，脉脉向人浮。
湛玉明肤色，跳珠溅臂鞲。尘心方尔沃，客病可全瘳。
地僻堪乘兴，幽居足解嘲。骤看芳树合，渐喜绿阴交。
素壁明珠缀，青林暗鹊巢。此生随意适，吾道岂如匏。
首夏衡门里，清波四望通。古槐垂密荫，细草结幽丛。
庭洒黄梅雨，帘钩紫燕风。林堂多发兴，兴至复谁同。
故人留宿夜，远客值归时。松火鸣茶灶，灯花映酒卮。
交游看竟少，聚散本无期。耿耿俱忘寐，空庭月渐移。
暂入莲花幕，还披柳汗衣。青萍匣里吼，白雪唾中霏。
六月亦已息，三年试一飞。西园长扫径，莫忘旧葑菲。
露坐南楹下，东城夜未央。上帘邀月影，移席趁荷香。
病觉吟身瘦，眠愁客梦长。星河净如练，因尔叹殊乡。
缺月耿初夕，荒寒野店开。松声一枕落，茅屋万山堆。
愁岂扫能去，春还迟不来。思亲今夜梦，已近半程回。
十载河间学，三雍奏玉除。箧馀前代草，阁有秘方书。
隐几冠仍箨，清斋食是蔬。西园最相忆，飞盖更何如。
挈笠乘潮去，逢幽便放篙。水痕侵鹤迹，莎色上僧袍。
胜事閒偏得，兴来吟转高。前村知不远，隐隐出蓬蒿。
为爱高秋意，亭亭水一湄。寒光难入谱，秀色自成篱。
逸士分栽处，闲僧采服时。山居真不易，相对足栖迟。
不寄在篱下，披离自不群。一秋无过客，空谷独逢君。
叶覆烟全碧，花饶水半芬。登高重九近，谁共酌秋云。
颇得幽栖趣，看山拥敝裘。寒潭初过雁，红叶欲遮楼。
云水自为适，烟霞又入秋。与君深夜里，清思共悠悠。
数载匡山去，凉襟始共披。窗虚惟独坐，病起稍吟诗。
药火分霜气，岩花带晚篱。一般寥廓意，能得几人知。
数声山鸟变，春色满林峦。寒夜坐将半，疏钟闻未残。
身闲多事外，计拙一生安。明日年华改，诗情恐未阑。
松花深闭户，山色销寒烟。无事惟甘拙，何心学懒禅。
雨馀芳草梦，月落子规天。堪愧龙钟叟，春来多晏眠。
荣落皆如幻，何曾生寂寥。高香仍带露，红影不污潮。
水阁人烟迥，山庭鸟语骄。春光当自娱，明日又花朝。
几度雨初歇，虚窗晴转幽。鸟啼当竹户，花上隔溪楼。
地僻成深隐，春残忆旧游。今宵还有月，清影满床头。
转觉成幽趣，生涯到处闲。溪云分半榻，野鹤共三间。
门向疏疏竹，窗临浅浅山。客仍频远过，差不厌痴顽。
天子祀南坛，龙光一道寒。街墀临月姥，花柳覆仙官。
候驾旌旄拥，焚柴衮冕看。至诚闻监格，雅颂表心丹。
雪焰飘飘舞，梅魂默默催。一心随斗柄，特地望春回。
曾闻稚川翁，辛劳了玄道。远游熯飞龙，端居歇芳草。
允矣周三光，后天长不老。我欲问至诀，孤琴候秋杪。
金丹浴何处，仙掌露清凄。一粒试鸡犬，便与丹霄期。
亭亭瑶台月，千古照妍姿。得一靡销毁，了了不容思。
衰周漆园吏，去矣不复还。放浪多寓言，流落天地间。
妖姬惜玄鬓，荡子悲颓颜。杯酒际埋地，朗吟对云山。
君气盖一世，君穷直至骨。身死无所归，妻孥无黔突。
遥遥万里道，老父讶丧绋。生子愿聪明，为君长壹郁。
去年戍桑乾，今年戍交河。书来浑不定，教妾梦如何。
藤花亦自媚，适逢赏者贤。托生天署上，偏得主人怜。
万朵娆同色，孤根深不迁。遥知樵岭发，寂寞在江天。
访旧回兰桡，风光适和煦。卷帷望春山，几处含残雨。
偶尔携一樽，欢焉阅众甫。清言兼古今，满引无宾主。
桃花笑欲言，鸥鸟翔可取。烟波娱性灵，逝将友渔父。
涧道行转深，余霞灭残景。然灯宿山房，枕席云泉冷。
始知玉潭隈，乃有真仙境。翠微一磬幽，霁月寥天静。
叶落霜渐寒，秋高夜弥永。不寐若有怀，啼鼯下松岭。
楼居山郭外，登眺起幽思。片雨沉江暗，孤烟上岭迟。
雁还逢寄字，花发滞归期。远念吴山胜，春游恐后时。
黄叶满村巷，幽人成隐居。水田禾刈后，家瓮酒香初。
地僻鸟群逸，天寒山翠疏。衡门笑语罢，新月映前墟。
寂寂扬雄宅，清凉几席虚。萸香馈来酒，萤死读残书。
霜砌花仍发，风林叶向疏。客怀同宋玉，摇落竟何如。
屡空亦自得，偃息有衡门。不出人间世，时为象外言。
抚琴聊永日，艺圃任无藩。此意何人会，裁书与巨源。
胜会嗟无几，同心苦易离。花前不酩酊，别后徒凄其。
山鸟调新语，风杨舞弱枝。徘徊春渚上，落景怆分歧。
陈王追猎候，山寺表鸡鸣。步辇昙花合，行宫忍草平。
塔凝钟阜气，楼控海门声。为讯林中偈，弥敦出世情。
地迥扬雄宅，烟深向秀园。泉光分洞口，山翠湿篱根。
选树安棋局，临花设酒樽。莫愁归路晚，明月映柴门。
怜君乘月访，露几拂孤琴。乍觉泉分璧，翻疑鹤在阴。
凉飙侵燕幕，暝色变幽林。语及希声处，悠然太古心。
千岩攒古刹，一径入松微。磬杂猿声啸，云先鹤暮归。
翻经花荫席，入定瀑侵衣。回首风尘外，谁能顿息机。
五台连朔漠，师住最高峰。塞角先寒磬，龛灯彻晓烽。
胡儿瞻法座，武士谒金容。及夏开禅室，凉飙起壑松。
畏途趋落日，孤棹倚灵洲。水月蒹葭夜，山风松桧秋。
渔传隔浦调，客引异乡愁。不尽凭高兴，狂歌向北陬。
孤戍依岩隐，停桡日暮时。沙窥双鹭立，涧饮百猿垂。
野市蛮歌合，津梁旅贩驰。偶逢故山使，樽酒慰相思。
江城催节雨，入暮转霏微。春逼梅先放，寒欺燕未飞。
谁能同禹惜，吾始觉蘧非。明发成何计，青山斸故薇。
玄裳与缟衣，何处来仙客。夜半九皋声，霜天孤月白。
潮落江声静，林寒雪色深。一竿垂钓者，曾识子陵心。
一望碧波深，孤帆柳外林。满江风雨恨，万里故园心。
对酒思前事，逢人寄远音。秋声何处急，茅屋乱鸣砧。
挝鼓发楼船，欢声沸远天。春花明五岭，烽火息三边。
功在摩厓石，名垂汗简编。乡园今便道，昼锦即神仙。
看君年尚少，不患无声名。纷纷但相逐，所见尽世情。
以此一片心，终为尘网婴。富贵日多事，淡素非所营。
沉溺不自觉，反谓吾身荣。静中一回头，愧汗当填膺。
开门认欢船，行前笑相语。春风打布帆，回头下滩去。
鸲鹆洗清泉，细眼开春晓。金鱼吹墨花，黑却浮萍草。
白绩含闺怨，吴蚕五月空。但知桑叶绿，不识茜花红。
东家女十三，西家女十五。夜半搴娘啼，嫁与并州估。
新凉树杪来，风色动衔杯。檐晚蜓蜻挂，篱晴蛱蝶回。
一溪秋水到，满屋豆花开。无限江南意，吴歌醉懒裁。
神武门前路，何人复挂冠。华阳閒鹤驭，瀫水罢渔竿。
冷日黄金灶，寥天白玉棺。君看鸡犬去，已到赤城端。
生年当五十，行乐敢蹉跎。白发数茎落，青山几度过。
寒云沉药圃，晴日出江波。偶听邻翁语，秋田欲剪禾。
匣中藏已久，一见一回新。有象知谁识，无言止自亲。
空秋潭底月，深夜定中身。莫讶风尘掩，从来会照人。
大道原无住，斯行亦偶然。片帆悬渡口，孤棹入湖天。
山色留前古，溪声送暮年。江心应有月，松际几时圆。
世事多留难，山心谁与期。行当衰老日，况值乱离时。
定水呈空色，闲云寄所思。故交应有念，前路莫迟迟。
忆昨游仙梦，嵩阳有故山。殷勤东溪月，待我青林间。
新松生旧石，后水赴前湾。何如辽海鹤，千岁一来还。
门对九江水，送郎只一处。莫作九派流，寻郎无处所。
上江向襄阳，下江向扬州。侬船在中央，郎心在两头。
客里逢佳节，骎骎百感招。瞻云亲舍远，望阙玉宸遥。
道否凭阳泰，愁多仗酒消。何时风力便，鸣佩再趋朝。
暮泊邮亭下，人家已掩门。秋声云外树，灯影水边村。
虎啸山风动，渔归石濑喧。数声何处笛，羁思杳香园。
乔木阴连屋，溪山旧相儒。昨辞天上禄，今得掌中珠。
种德惟桑梓，传家只典谟。善缘天不负，阴骘本无拘。
龙江佳丽地，绿水绕青山。秀挺蟾宫桂，香生谢砌兰。
伏犀丹顶出，新月两眉弯。况有诗书泽，家家学孔颜。
自爱吾庐僻，能辞长者车。病多常废栉，游倦且逃虚。
开幔过巢燕，摊书走蠹鱼。不缘潘岳拙，那得遂閒居。
聪明不及前，贫贱只如故。感此惜流光，援琴写心素。
四彻澹空明，清辉映寒玉。欲将五十弦，中夜弹一曲。
竹以比君子，所贵在幽贞。况当冰霜间，而有琤琤声。
掩径翠蔼蔼，拂云玉亭亭。坐令炎嚣月，顿觉凉意生。
我欲截为管，持之献明廷。铿然中律吕，永继韶钧鸣。
三径富秋色，粲粲黄金花。姿美鲜可掬，香幽静逾嘉。
孤芳与晚节，端足为时誇。我欲将其英，远寄贤守家。
泛之绿玉觞，可以益年华。采采不盈袖，青云天路赊。
朔雪晓犹急，山风夜更严。扁舟留郭泰，祖席醉江淹。
诗为故人作，愁因才子添。明朝回首处，林月共纤纤。
暂辞城郭去，杳杳入藤萝。海气连空迥，岚光拂树多。
鸟啼山客醉，叶动野猿过。向夕闻清磬，其如客思何。
云来双岫阴，鸟下千林晚。恍惚月明时，扁舟辋川返。
三生意已传，一曲歌还歇。何物识同心，西山旧萝月。
嗟彼猛虎群，纵横负嵎穴。眈眈劲气喷，桓桓威武烈。
一啸风水号，两眸电光掣。惟有父子心，相从复相挈。
隐几怜清晓，开轩命浊醪。西风行薜荔，白露缀蒲桃。
气逼蝉声苦，天含雁影高。壮心堪自见，秋色正滔滔。
客从幽州来，百万为摴蒱。钱自它人有，意气良所无。
今日但一掷，何言无所持。庭前两走马，千里任君骑。
刘向擅幽讨，名家富典坟。披縢睹河籍，削竹缉山文。
白马高谈变，青羊别路分。瑶华枉承赠，西望庾关云。
平生山水心，于焉得休卜。一堂虽甚卑，素意良自足。
坐看风雨来，已喜无沾漉。赋诗纪吾成，古人有芳躅。
东皋霁甘泽，我心日悠悠。出门玩时物，因之白云丘。
行行不知远，遂历群峰头。浩歌酣万态，斜景风飕飕。
眷言顾诸子，去矣仍夷犹。渺然出尘想，奇功归一游。
卧疴止衡门，何以娱长日。卷舒架上书，游戏閒窗笔。
南亩课农馀，东园薙蔬毕。务我分宜然，无劳知难必。
道泰身自亨，作德心斯逸。长歌书座隅，庶用箴吾失。
结架媚閒旷，夐然面寥廓。水环白云隈，竹带青山郭。
云霞生我衣，鱼鸟同人乐。曰予固静者，煮茗相宾客。
意遣憺忘归，会心溺洒落。缅怀恍如梦，赋诗酬旧约。
既辍黄岚游，却入同原嬉。三阳时向交，暖律回春晖。
人情惜旧好，物熊含新辉。悠哉四圣心，静向林间窥。
单骑日日来，飘飘澹忘归。偶携二三子，丽泽同箴规。
且淹山店雨，莫计前路岐。路岐泥潦深，跋涉令心悲。
野寺集秋色，门閒掩古苔。偶寻青草径，遥入白云来。
山叶风自落，砌花寒始开。幽期重九日，即此醉陶杯。
丘园莽萧瑟，客子暮徘徊。山是钧州起，河从郑邑来。
衣冠余古墓，歌舞只荒台。野哭谁家妇，秋声助尔哀。
水穷山路转，雨断塞云回。冉冉行人至，荒荒落日催。
百年消着屐，万事付衔杯。不识昆明底，何人见劫灰。
斗酒都门别，孤帆水驿飞。青云诸老尽，白发几人归。
风雨鱼羹饭，烟霞鹤氅衣。溪山无限意，予亦梦柴扉。
关海连宵雨，湘江万里云。离情与归思，春絮正纷纷。
湖上绿烟丝，迎风不自持。别离无意管，解斗好腰肢。
阴雨忽开霁，江云散晓霞。日升林影动，一径见山家。
嘉树晴光艳，澄江春水深。渔翁坐晒网，顾妇作蛮音。
风日春来好，江村蔼众芳。檐暄嬉妇子，陇夕下牛羊。
南裔行将尽，荒村仅自存。萧条村里驿，日午不开门。
深洞回尘鞅，閒云锁石扉。采芝从此入，愁湿薜萝衣。
何处难忘酒，隆冬客异乡。门前风凛凛，天外雪茫茫。
候馆人烟少，前途道路长。此时无一盏，安得解愁肠。
日落千山暝，风高万木凋。深沟通曲径，独木架危桥。
客路空迢递，离情转寂寥。驿楼看渐近，时听马萧萧。
初日出东方，光彩照八极。飞潜及蠢动，咸仰生成力。
我愿天宇清，浮云埽形迹。庶俾阳德亨，万古明不息。
会合维摩室，微风满榻秋。云龙韩孟句，冰雪澈休流。
洗?桐阴落，钩帘竹影浮。干戈虽在眼，慎勿赋登楼。
仙子写山川，风标自入玄。草堂芳树里，萧寺碧云边。
钓叟方移棹，行人未息肩。平生出尘想，对此一凄然。
教铎之闽郡，诸生待琢磨。莫言居职冷，应见育材多。
晚棹投孤驿，春衣换夹罗。去途经浙水，旧业喜相过。
早岁游江县，常时忆太湖。草玄亭在否，松月夜仍孤。
未遂云龙志，空留冰鹤图。传家欣有子，名列执金吾。
周宣驱猃狁，汉室靖楼烦。战伐需良将，神谋仰至尊。
皇威开大漠，仙伏御曾氛。壮士心如虎，争图报国恩。
清流众累集，性悟苦不早。身后名有无，生前亦枯稿。
不赖忘忧物，何以写怀抱。刍狗视浮骸，万事皆草草。
寿命由化迁，金石亦难保。敛襟独闲谣，江月上松杪。
福端吾不为，盛名岂敢居。列子老郑圃，何异凡民愚。
六用俱可废，一真良自如。百年此形容，泡影现斯须。
有生胡不乐，安有再来躯。箕踞竹林中，酌酒焚枯鱼。
怒则乖天和，喜亦伤大雅。喜怒同使臣，胸臆若传舍。
来去本无端，不乘车与马。一气自起灭，万形非真假。
十年会此理，欲辩言愈寡。中心久藏之，当告知音者。
肝臂列为人，自知亦巳幸。循性即坦途，求名自贻病。
商贾重财雄，巢许矜志节。朴朴同一心，欲辩何由说。
试取百金剑，补履不如锥。洪纤各适用，彼此胡相疑。
方诸能召水，磁石不引金。因知天下事，所贵在同心。
文采玉娟娟，班行内外联。蕃王从学拜，边使候通笺。
侍立彤庭上，追趋法驾前。今朝退朝早，衣上有炉烟。
父书曾遍读，师道讵能尊。窃禄年华远，趋朝职分存。
一函终盛礼，五柳忆閒门。相彼沟中瘠，须烦健者援。
令节逼重九，归期及暮寒。风霜摇落候，莫遣客衣单。
篱下菊盈把，尊前客尽欢。讵容风雨妒，新月满长安。
南国宦犹薄，西陵梦未残。君家湘水近，行矣纫秋兰。
旧识行边使，曾烦尚玺臣。一为万里客，老却半生身。
皓日孤怀耿，荒烟泪眼亲。颇闻新雨露，沾洒到流人。
谪宦尔何久，休官我不迟。虽然千里隔，肯负百年期。
世态江河异，閒身日月私。白云如可赠，亦足慰相思。
角杯椰子酿，沈水博山炉。酒至申三令，诗成偿五都。
茶花披冷艳，笋竹放冬雏。痛饮何妨夜，西邻有浊酤。
閒即攀萝上，倦来枕石眠。田庐阴翠壁，鸡犬入层烟。
竹院通茶户，山乡近水廛。主人心但了，胜作苦形仙。
顿觉水沉粗，幽香袭一湖。瘦枝梅韵格，鲜蕊桂肌肤。
月下高真梦，烟中静女图。主人无俗累，花性也清孤。
剪却残膏穗，閒观未了棋。角杯穷酒事，分帖记花时。
白发羞螺子，青溪访钓丝。买棕新作笠，江海任吾之。
只合卧云休，闲驱款段游。愁来鸥失渚，梦里鹿寻丘。
碧水青烟市，红柑白果秋。斗湖新月里，荡个小渔舟。
地僻喧哗少，人閒草木幽。花枝藏宿蝶，柳树隐鸣鸠。
酌酒消馀兴，围棋较夙筹。客愁无处着，聊此乐优游。
小院馀花草，春深引兴浓。芳枝来啄雀，残蕊惹游蜂。
触景知时令，隔墙聆夕舂。公馀閒对此，生意与之同。
百沸温汤寺，一泓清可怜。体明无遁照，用广不论钱。
避俗潜边谷，从僧傍野禅。谁当钻地脉，试看孰为燃。
积雨园林润，鸣鸠处处闻。拨愁开卷读，避湿炷香焚。
傍砌花应瘦，归巢鸟失群。闭阴谁有术，推日出层云。
内苑消残暑，满池开藕花。凉烟生薜荔，落日映蒹葭。
凤盖随丹辇，鸾笙载玉车。西山浑咫尺，紫气接飞霞。
綵仗临花屿，仙舆隔画阑。敲冰分学士，供膳促中官。
屡得陪清赏，重来喜遍观。微生遭盛际，霈泽海同宽。
日下龙光近，花间辇道开。旗翻池影动，香逐好风来。
赋诧相如好，诗论太白才。胜游偏称意，欲往更迟回。
世系出汾阳，高门弈叶芳。诗书存道义，耕稼乐时康。
盛德贻谋远，传家积庆长。安危有明鉴，垂训在兹堂。
圣主崇文治，南宫较艺时。贤才应有待，藻鉴岂容私。
日傍炉烟转，春随刻漏移。自惭叨笔砚，饱食更何裨。
入院多风雨，清宵独掩扉。灯寒难把卷，坐久欲添衣。
人语喧江市，鸦栖避棘闱。贤才今独盛，吾道有光辉。
锁院春过半，趍朝敢后期。捲帘晨起早，看卷夜眠迟。
战艺俱争捷，抡才属有为。胪传黄榜动，春满凤凰池。
花隐兰灯夜，香浮虎榜春。飞腾瞻日月，感会在风云。
匡坐听寒漏，鸣珂候紫宸。长安闻揭晓，尽夕有行人。
南宫初上考，拜命即言还。淮树云连海，燕台雪满山。
交游十载旧，淹滞一官閒。愧我叨恩宠，空怜两鬓班。
梵刹倚崔嵬，登临此日来。穿林缘翠巘，坐石拂苍苔。
绝壁浮图在，空岩佛窟开。凭高一回首，佳气满蓬莱。
玉指理瑶琴，含情不自任。一弹一惆怅，岂是为知音。
夜静月在水，秋高风满林。相如方燕好，莫奏白头吟。
孔子五十龄，欣然常读易。读至损益时，喟然自叹息。
益者终必损，损者必见益。持盈在守谦，履盛当自抑。
盛衰互相倚，达者贵先识。易理本元元，圣心相合一。
扬雄老执戟，刘向终秘书。白首不再迁，著述犹勤渠。
草玄在芸阁，青藜照夜厨。立言志不朽，岁月忘居诸。
同时炫赫者，烬灭竟何如。千古仰芳踪，名与天壤俱。
楼临卓锡地，幽境绝尘缘。高情寄松竹，藻思入云烟。
窗影分新绿，池流接远泉。悲心感风木，洒泪古碑前。
策杖度西岭，诸峰明落晖。乱松群鸟集，野寺一僧归。
山静钟声近，林深月色微。前途烟树合，灯火映柴扉。
淑景牵芳思，尊开绿水涯。机忘鸥自狎，坐久日偏迟。
草色侵衣袂，林香入酒卮。归途霞绮合，醉里就新诗。
初日固自雄，不如初月色。诸岭犹黯■，此亭最先得。
微辉现眉宇，潜颖窥间隙。丛筱玉破碎，澄波金融液。
呼杯一受之，晶荧若珠珀。使我肺腑间，廓如广寒宅。
夕景无不佳，此亭有余姿。紫翠在诸峰，回光弄涟漪。
倦鸟将趋宿，犹复念渴饥。鯈鱼惊隙照，群跃不支持。
虽尔近昏黄，呼酒且自怡。为乐当迟暮，兹意将告谁。
楼西鹦哥树，单栖铁鹦哥。儿童作蛮语，花鸟入滇歌。
王谢家何在，茅茨几夕晖。柳塘春似海，闲逐落花飞。
西塞山前望，桃花浪自浮。玄真无觅处，时见鳜鱼游。
青田有白鹤，羽翼何蹁跹。谬承卫公宠，志岂在乘轩。
一鸣能惊人，一飞亦翀天。独立傍秋水，顾影私自怜。
谁将一片石，斲此无弦琴。石以砺高操，琴以閒素心。
中庭萝月夜，击之响球琳。李君有真乐，在趣不在音。
晴沙展芳席，春山歇游骑。飞云度乌背，惊涛触鹅鼻。
远观山水佳，近爱花木丽。风尘一失所，行乐犹梦寐。
一雨豆苗绿，独行溪水西。繁露坠丛竹，新流涨芳堤。
偶与樵者语，忽闻幽鸟啼。内机久已息，处处武陵溪。
攀崖度峭壁，缘涧入幽径。山堂绝弘敞，金碧相辉映。
石泉酿香雪，松风翳清磬。烦虑庶可袪，聊复此游泳。
老马不量力，意气横九州。奈何皂枥中，笼络如羁囚。
岂无刍与菽，悲鸣不自由。愿凌骐骥群，振迅当清秋。
朝驰昆崙山，夕饮玄圃流。伯乐不一顾，终死谁怨尤。
使者来吴日，多君属后车。全家当国难，孤直保民馀。
秉节心仍壮，扬名信不虚。怀忠独怜孝，珍重史官书。
谁道元龙傲，相逢意转亲。但教千日醉，莫笑百年贫。
风雨能留客，烟花不负人。夜来占太史，星已聚荀陈。
福地标崇阁，仙郎习静楼。只疑人世外，浑傍帝城西。
云汉身俱上，河山眼共迷。不知玄晤久，斜日在招提。
绝磴扳缘上，凭虚得大观。振衣翔物表，决眦入云端。
日落乡心碎，天空剑气寒。莫言虚日力，聊适野情欢。
出世离尘垢，游方暂随缘。却如无心云，出山复还山。
泉石想旧游，烟萝翳松关。了知静中意，颇惬物外观。
三生契玄谈，临别重流连。独鹤去无迹，落日江天寒。
岩云拥轻素，红叶当风堕。秋色满空亭，无人来此坐。
袅袅幽兰姿，悠悠芳气结。采掇入君怀，佩之颜色悦。
君心一朝异，弃捐不复察。昔与瑶华妍，今同蔓草没。
春阳不回光，孤根恐芜灭。寂寞空谷中，馨香为谁发。
萝月娟娟净，三星耿耿明。曲栏深睡犬，脩竹暗巢莺。
金风摇绣阁，玉露冷妆台。暑气萤流去，秋声雁带来。
为爱庭前竹，猗猗曲槛中。孤高撑落日，劲直扫秋风。
龙去投筇巧，鸾归制笛工。平生好修节，赖有此君同。
绣户三星动，虚庭一叶飞。萤流残暑退，雁带早凉归。
班女悲藏扇，征人未授衣。病同黄菊瘦，谁复念鲈肥。
不寐当明发，沿阶扫落红。晓风斜燕子，残月语鸡翁。
炉冷衔金兽，灯寒缀玉虫。捲帘来曙色，抬镜若为容。
一日罢容辉，香灵何处归。月尘梁匣镜，云弃楚台衣。
笑閤成啼室，雕房改素帏。桃花零艳色，疑和尔魂飞。
诀泪写长河，思心耿奈何。嘱音珠比惬，闺美玉方多。
芳草愁香黛，春风怨绮罗。十年桃李态，回首作东波。
巢幕燕初新，流苏帐巳尘。泪怀心易落，身入梦难亲。
婀娜花前女，凄其草下人。今年闺幕里，萧楚不成春。
一梦一悲凉，千思千怆伤。期言百年好，翻逐九春长。
楼寂珠沈绿，台空玉谢香。卿卿沟水意，今日更难忘。
高阁欲参天，江云万叠连。画栏龙去湿，虚牖鹤归便。
纵目穷千里，开襟隘八埏。广寒宫几许，咫尺见婵娟。
先生时来过，谈笑共抵掌。赤水涉波澜，玄珠讥象罔。
云隔东江远，风高塞北寒。游人归未得，愁思满征鞍。
南风吹我襟，独坐邀明月。心事寄朱弦，可对青天说。
斗转银河久，窗虚玉露寒。夜深明月里，梦绕五云端。
把酒立离亭，柳色正青青。君逐衡阳雁，迢迢过洞庭。
柳色绿堪把，桃华红未齐。君归江南去，芳草正萋萋。
碧水连秋汉，丹枫映夕阳。扁舟歌楚些，早晚下潇湘。
江阔山容渺，天空树影微。孤舟明月夜，南望白云飞。
流云藏夜月，寒雾薄朝暾。琴瑟馀音断，杯棬旧泽存。
义声留里闬，懿德著闺门。空读巫阳些，难招地下魂。
牵丝犹怯冷，照影却含羞。独立梧桐月，芳心不奈秋。
酒尽情无极，花深眼欲迷。拂鞭归去晚，月在画楼西。
万里故乡隔，扁舟何日还。黄云蓟北路，白雪辽西山。
马倦客投店，鸡鸣人出关。吾思石桥隐，绝顶尚容攀。
风月老吟边，何人道谪仙。拨云金镜现，弄影玉钩牵。
捉笔山摇翠，狂歌剑倚天。广寒宫阙近，醉袖任便娟。
遑遑问归路，与子暂盘桓。岁月分襟易，风尘把袂难。
离觞促日短，旅服过春寒。意气今何在，惟将宝剑看。
下马饮君酒，酒酣愁奈何。离颜正萧索，客计且蹉跎。
荆玉售何晚，鲛珠泪渐多。平生惟有恨，中路一悲歌。
陆史北堂夜，曹王西苑宵。渐教新魄继，益使古人高。
寂寞悲千载，凄凉困一袍。鬓丝浑欲谢，惭尔照蓬蒿。
湖船望不极，雁塔翠微中。三十曾游地，浮沉一醉翁。
火云飞雨淡，晴岫夕阳红。几变姓名客，将无范蠡同。
游路堤桥六，美人同采芳。舟虚客度影，水漾月生光。
鸥鹭群为熟，芰荷衣最凉。愁消将进酒，秋晚属怀乡。
背城数十里，来雁两三行。落日芙蓉醉，疏林橘柚香。
授衣不可得，穫稻更何望。儒术谋身拙，空悲秋夜长。
虚窗邀月好，永夜得天多。落叶飞无处，秋风寒奈何。
杯香篱菊在，琴响塞鸿过。共醉幽怀发，谁闻白石歌。
宿雨过山城，山春花鸟迎。榻开官舍冷，琴抚讼堂清。
胜地邻陶令，游人托马卿。相逢怜别路，惆怅故交情。
三秋飞落叶，万里起寒烟。锡杖此时去，金山空杳然。
乘云穿岭树，泛月借湖船。但学无生理，离居莫记年。
荡桨顺随流，柁楼高妒风。去来同一意，那敢怨天公。
飞云呼不来，归云还自聚。金枝满崖春，云任自来去。
雪霁山门出，云空塔影遥。烟花韦杜曲，踪迹汉唐朝。
碑跌横蜗壳，江痕伴野烧。夕阳归路晚，明月迥春霄。
时事历多艰，愁心千万结。把袂对斜阳，相看不忍别。
去时冰雪深，归来桃李艳。短棹羁春愁，云深江路暗。
长安多结侠，君去意何如。黍谷春吹律，聊城客射书。
如云瞻璧水，有赋奏公车。燕市逢人问，穷愁两鬓疏。
家本诗书业，幽居总好儒。天龙座上客，山海壁间图。
问字时能说，鸣琴聊自娱。重来解组后，不似北山逋。
霜落夔门树，寒江滟滪孤。狂澜须此障，砥柱赖谁扶。
入峡愁孤客，当关用一夫。何劳念西域，千载固舆图。
遥望朱门启，宫花映绣盘。年年春二月，燕子入长安。
耳畔闻啼鸟，悠悠客路情。山城春共远，花发不知名。
杨柳河桥馆，春风倒玉壶。离情不可道，江路满蘼芜。
遥望城南道，青青草色新。春风生锦棹，时送楚江人。
沙上望行人，日暮愁心绝。江南四时春，边地五月雪。
昔日看花伴，今晨喜盍簪。宦游来蓟北，送别过城南。
紫陌春融雪，青山晓护岚。情深频进酒，非是爱沉酣。
归卧江乡久，时从檄召来。分藩到庾岭，策马去燕台。
圣主原无意，微臣自不才。孑然湖海客，知向几时回。
客途逢故吏，知我旧铨郎。作尉同梅福，之官在柏乡。
严城勤斥候，传舍盛供张。更向虞君问，云何去庙堂。
路出柏人邑，令人忆贯高。捐生蹈虎尾，视死若鸿毛。
汉主那堪迫，商山自可逃。区区图雪耻，宁惜赵王敖。
晚过内邱县，东风轻拂衣。云旌去缥缈，烟景渐霏微。
故里花将发，他乡客未归。兼程日南往，中夜梦魂飞。
侵晨历赵境，薄暮宿邢台。秉烛当轩坐，钩帘待月来。
青衫春渐薄，绿酒夜须开。佳景方留恋，城头鼓又催。
五更辞卫郡，百里过延津。马踏晴沙日，莺啼紫陌春。
软风随弱柳，细雨浥轻尘。渐向东南去，韶光别样新。
杞邑名何始，分封自有周。报功宜百代，置县已千秋。
草长多新垒，花开满故邱。方今病河患，谁宅此神州。
高馆张灯坐，悽然思不禁。春风随客远，夜雨滴更深。
漫说金横带，还愁雪满簪。流光看易过，对酒独沉吟。
古驿当周道，环居多树林。一番春雨后，千里使星临。
苔晕侵阶长，花香入院深。灯前看绿绮，何处觅知音。
踪迹怜身拙，登临纵目频。江山如好客，花鸟故余春。
落落行藏异，悠悠岁月新。数茎初白发，朝夕为思亲。
访古来钟阜，寻僧问草堂。千年猿鹤静，一径石林荒。
泉落春水细，梅留腊雪香。乡心怜薄暮，矫首碧云长。
客里论心绪，山中有隐居。每听深竹雨，还钓碧川鱼。
翻笑归难得，多缘计不疏。好将天上语，子细报乡闾。
佳品龙门产，先春长碧芽。瀹泉分玉乳，烙火试云花。
沁入诗脾瘦，香清梦境赊。相如故病渴，饮啜转风华。
梅溪尚可作，吾亦溯微湍。力罢千金括，谋回万乘銮。
孤忠殉社稷，乱石葬衣冠。依约曾栖处，枫邱血尚丹。
绝境浮尘远，穹天积水多。楼台含蜃气，钟鼓动鲸波。
岸晓江僧出，沙晴岛鹤过。末由穷胜览，倚棹发狂歌。
宗室杀欲尽，污秽蒸宸扆。太宗托孤心，是谁乱唐纪。
智哉浴血儿，火烧不能死。火烧儿不死，于以见天理。
旅人眠不安，抱剑夜中弹。月映花林白，霜凄画壁寒。
澹云孤梦远，流水半生残。想是平原馆，萋萋草正繁。
牝鸡司晨祸，变乱五十秋。向非张公能，唐室几为周。
斩本须斩根，绝水当绝流。惜哉不及此，三思乃见优。
事机一以失，养患成奸谋。崎岖道路远，竟死谁之尤。
夏后承四载，胼胝事洪流。龟文自天锡，大法列九畴。
皇极居其中，锡福为民休。商辛既不极，姬政日以脩。
慇勤访箕子，彝伦为咨诹。至哉君子心，传道非臣周。
吾观诗三百，岂徒正而葩。其言本情性，反覆成咏嗟。
二南乃其端，列国多淫哇。洋洋雅与颂，制作功尤嘉。
善者固敦厚，恶者亦纷拿。圣人示我要，蔽以思无邪。
李杜日已远，畴能振风雅。淫哇既纷靡，视古气益下。
雷鸣喧瓦缶，遂谓黄钟哑。鱼目轻夜光，驽骀鄙宛马。
独立天地间，长怀何由写。白雪非不弹，举俗和者寡。
穆王瑶池宴，八骏争先之。渠黄既电迈，騄耳亦风驰。
举觞劝王母，回鞭自西陲。造父策其勋，声价传当时。
顾谓驽骀辈，道坦尔其来。日暮路且遥，倒行方逆施。
枉渚雨晴后，幔坡风暖初。雁头收芡实，鱼子剥棕榈。
寸草虽有心，岂能报春晖。丈夫虽有志，不如守庭闱。
萱花绕砌开，乳乌绕林飞。堂上白头母，手缝游子衣。
不见别离船，摧残溪上柳。溪翁白头毛，夜半起倾酒。
雪溜响低檐，月光度疏牖。忽闻烟际鸿，于焉坐来久。
行吟不放盏，坐钓亦携书。山鸟时调弄，阶莎勿剪除。
习眠如湿柳，避客似惊鱼。游冶非吾意，春光任尔舒。
广圃深潴壑，骈房曲贮山。堤长留竹捍，牖每惜花关。
日暗厖先睡，林昏鹤便还。名流真尔辈，杖履欲追攀。
胜游不惜屡，余兴尚淋漓。竹路青相借，花宫翠乱披。
酒阑留月住，曲半受风吹。为问梁溪夜，何如吴苑时。
金商薄秋麓，桂树凌青苍。绪风叩元壑，爽籁奔虚堂。
俯听山虫鸣，仰视林雁翔。方塘逗玉液，粼粼浮清光。
鉴貌烛毛发，漱齿流芳香。买山未可得，招隐焉能忘。
恨杀城南柳，丝丝管离别。殷勤折赠君，记取艳阳月。
思绪芳蕤密，愁魂乱絮飘。影随妆镜晓，吹断塞笳宵。
攀折心先碎，缄题意共遥。到应憔悴甚，怜是故时条。
下马折杨柳，春浅条未长。东风吹落日，行人归故乡。
朝发阊门道，暮宿碧澜堂。仰看天上月，千里共流光。
关路几年别，秋霜两鬓多。高谈卑世态，远涉识风波。
艺绝惟名在，身贫奈壮何。为君沽斗酒，聊复慰蹉跎。
戚戚在歧路，茕茕归邺都。病多双鬓换，天远一身孤。
晚饭到吴市，秋吟向野芜。扁舟今夜月，难遣客愁无。
思君不可见，渐觉岁年过。世事犹如此，生涯近若何。
天长红树没，雨后乱山多。何日金陵道，相携一和歌。
云母凝清甃，仙姑渺碧空。佩声遗凤穴，绡影借鲛宫。
纷若神弦曲，泠然少女风。守雌长若此，无处问鸿濛。
汉壁风烟静，霜天帐幕低。双雕何处落，大碛五原西。
画角霜天下，辕门彻夜开。梅花飞不尽，月色满轮台。
月壮动边声，良家七校营。横戈穿虎落，绝幕取龙城。
骑踏天山碎，鞭摇瀚海倾。不断楼兰颈，韬中剑欲鸣。
身将六将军，专征击塞氛。神兵动天地，元甲起风云。
战夺休屠祭，谋空遫濮群。平西报天子，非取耀奇勋。
高情能物外，结屋傍山岑。陶径黄花好，周庭芳草深。
通池千曲水，啼鸟四时音。试问荣枯事，何年一到心。
忆昔张公子，倾盖淮南道。宛宛青阳色，侃侃金玉吐。
邂逅金陵游，抚臆道衷素。往来二十霜，头颅各非故。
君今渡琼台，海岸孤绝处。别驾展骥足，千群看独步。
艳艳灯花发，霏霏江雨匀。柳从梅作色，人与物俱春。
拜起勤双膝，欢呼动四邻。酒杯三百后，静坐养吾真。
秋声入井梧，凉气生高竹。欲别此先生，稍烦我心曲。
光风久在闽，化雨将行蜀。归去近重阳，清樽还对菊。
吴娃荡兰桨，采莲戏绿波。苦心留翠房，低头避高荷。
采莲不得藕，刺伤将奈何。凉风动影扇，因之发阳阿。
余浮溟海去，君挟楚云归。去住同为恋，行藏愿每违。
惊看时局异，转觉鬓毛非。况复凉飙至，萧萧满袷衣。
移舟临水曲，欲别几夷犹。海国连三岛，波心见万州。
尊前釐韵谱，天末想诗邮。独有乡园恋，迢迢路阻修。
为客山川远，封侯岁月迟。后生方尔汝，吾辈复驱驰。
岂是逢迎倦，深知气力衰。还将归老意，先报白鸥知。
白发三吴客，清秋泗水边。官途随老马，归梦逐风鸢。
酒尽寻僧舍，书来问客船。淮南与淮北，漂泊过年年。
倦翮已投林，清风醒醉吟。江沙粘野艇，楼月照秋琴。
泉石盟方固，朝廷恩更深。何时得乘兴，移棹过山阴。
柳色映离筵，春阴咽管弦。孤琴曾入蜀，双旆早朝天。
老有匡时策，贫无负郭田。隐之流泽远，重见咏贪泉。
离亭对绮筵，把酒听鸣弦。路转桥妨马，江浮水接天。
渔村晴晒网，畬火暖烧田。只为苍生出，无心问酒泉。
风流晋右军，千古播清芬。羽客鸣寒磬，幽人坐白云。
鸥波生笔阵，墨沼乱鹅群。却笑曾书破，羊欣白练裙。
独赏寒芳老，红花意懒簪。世途轻白发，交态重黄金。
谁著谢公屐，来听叔夜琴。乘春寻酒伴，临水涤烦襟。
寂寂山水郡，依依今古名。斯人同化尽，系缆旧台倾。
汀树烟中没，寒禽沙际鸣。无人坐垂钓，永念彼平生。
虚舟信所往，行止若无端。适此清秋日，幡然悲路难。
竹林夜来雨，茅栋已惊寒。一幸朋俦接，空山予少安。
斜日水南行，苍然云景清。远山时在望，仙洞故知名。
枫叶凝秋色，藤花落晚晴。西阳亭不见，惆怅翳榛荆。
尽宇若毛鸷，长沙尤未宁。官兼佛救世，帝命尔司刑。
但把光明烛，悉焚罗织经。颖川真宰相，万目注璃瓶。
偕隐寻深处，无缘遂半生。病同松鹤瘦，贫共雪山清。
敛目常终日，横眠每四更。不知连夜雨，空有水流声。
晨夕欣相好，王畿旅舍情。二年同一食，四月我先行。
南顶谁重玩，东樵可再盟。独仍归未得，只是近羊城。
南风苏病骨，出送奉朝行。世德前程在，吹墟上帝京。
一春常畏雨，胜赏及时须。昨对云岩月，今开宝积壶。
飞花随急盏，落日动明湖。未得餐霞法，王乔何处呼。
遥忆江南景，寒梅冬著花。上元柑饱壳，谷雨茗收芽。
此日闻边雁，回风带暮鸦。归山不轻出，净寂似僧家。
登赏因逃暑，吟哦幸遇君。雨馀山水涨，风细野芳芬。
近渚鸥寻侣，排空雁逐群。庾公千载后，高兴计谁分。
种竹西涯满，清风日在君。故根依净土，新叶拂晴云。
簇簇龙孙长，翛翛凤吹闻。我行频欲过，藉此避尘氛。
坐阅残经久，兴亡一梦中。方塘澄水月，曲涧响松风。
禅悟三乘妙，心虚万法空。我来幽兴发，吟对晚霞红。
十年持豸斧，到处即声驰。病骨崚层日，天威战慄时。
朝恭元自重，圣泽本无涯。暂借亲民瘼，无烦叹别离。
爱此园林好，凭高眼界馀。鲸声吞海阔，鹤迹印沙虚。
午饷炊农饭，晨兴课子书。天机自流动，何必咏鸢鱼。
过山庄便是，十里路非遥。白鹤鸣孤嶂，清声彻九霄。
海翁閒弄钓，野水暗通桥。明月清风侣，来时不用邀。
黄阁三台辅，青山一病翁。伊周曾有志，房杜本无功。
阅世人频异，谋生室屡空。行藏那可问，云外送飞鸿。
一柁灵昆岛，江村落日斜。柑荒鸥外树，苇荡鹭边花。
万事争无力，三山去不赊。应须将小弟，乘兴泛星槎。
瓯浦山边宅，春光与日长。占巢檐雀斗，选蕊野蜂狂。
昼寝无尘事，郊居有草堂。年来唯养拙，亦自愧钱囊。
众岫秋摇落，微阳石隐嶙。风吹偶惊客，树怪忽成人。
迸溜冷难饮，荒涂迷易频。境清犹久坐，宜尔独伤神。
石泉晴雨变，山木浅深同。蚁上阴厓藓，虫悬病树风。
行藏避客问，樵隐笑人穷。不得携妻息，应羞采药翁。
僻境犹深入，长吟得久淹。微行枫叶坠，断壁石形尖。
羽退秋穿牖，鬣疏松出檐。昔人耕凿地，桑竹朽株添。
避喧今日遂，敲磬此中闻。已作僧留发，长攀壁入云。
蛇归苔穴影，鼠窜石松群。绝顶深观化，岚阴换夕曛。
客床何所有，四壁绝虫吟。远梦回灯暗，丛篁折雨深。
戒寒如换世，示疾见初心。三尺无弦木，寥寥发至音。
中庭明月洗，万象空弥思。山默近如远，云和疾亦迟。
稻香新雨后，秋色晚凉时。棋罢星河转，清光久未离。
高贤遗迹在，名胜不吾悭。亭旷疑吞海，城高复借山。
春妍微雨后，朝爽小楼间。相对欲相语，摊书意日闲。
海天甚寥廓，缅仰欲谁求。男骨贫犹傲，儒颜老更柔。
暮云看世态，秋水照人愁。借问丰城气，今宵可射牛。
策蹇来从北，奔流自向南。扁舟身世逸，利涉海天宽。
夜半月摇白，春残波带寒。河清虽可俟，作楫遇犹难。
四方灰志久，攀陟力犹能。不觉身高处，无穷眼界增。
天空山点点，云末水层层。钟磬时方举，松归见一僧。
公也昔如铁，我来思铸金。楼前古梅树，骨立冻云深。
一路桃花水，回头是战尘。飘然剌船去，领略桃花春。
云际得古洞，花深知有人。人家不寥落，鸡黍共留宾。
古洞白云锁，归途天一涯。翻思钓湘水，不及种桃花。
碧润林间雨，红蒸屋角霞。画图时省识，吾欲放仙槎。
悠悠昆阜云，离离鹿城树。牛耕春雨余，野绿照庭户。
君王爱侵地，贱妾偶酬心。欲竟无言恨，那堪言外深。
懿哉庙廊具，有如圭与璋。昔为太仆长，今我同官良。
送君都门道，马首云苍苍。枝柯堪采伐，毋使根株伤。
上以充国用，下以慰民望。愿言树佳政，永俾休声扬。
前山如屏幛，华表相屹立。我闻丁令威，化鹤有仙迹。
此事已千载，渺茫亦难即。而翁不可见，怅望云飞翼。
何日复归来，毕竟无消息。徙倚怀感伤，衷情浩无极。
粤王台畔北，面面俯崚嶒。胜地怜今昔，雄图几废兴。
苍茫残碣在，寂寞野烟凝。不尽登临意，秋风感慨增。
从君一借榻，尘俗洗然清。眉宇看芝紫，襟怀坐月明。
含毫能赋酒，散帙兼持枰。欢会几人合，淹留日夕并。
彩鹢明朝发，相携此聚筵。槎疑汉作使，人似郭同仙。
把酒情何恨，临风思惘然。帝城千万里，望入斗牛边。
烟花三月暮，客行须及春。看君持节意，犹过宦游人。
世路谁同调，襟期合有邻。相将报圣主，且莫厌缁尘。
楼观俯飞瀑，崩腾万仞倾。凌空凝练白，触石散花明。
山静聊为语，溪流不尽声。层层清漱玉，何以濯吾缨。
草阁春云薄，危墙澹日斜。荒林容噪鹊，废沼乱鸣蛙。
苔绿溪边树，池开岩畔花。颓然丘壑里，是处足烟霞。
世情不可问，青眼喜逢君。独夜看明月，披怀閒白云。
清歌留竹素，幽赏叶兰芬。此日难为别，霜风高叶闻。
言寻八桂国，忽别五仙城。惨淡词人色，踟蹰旅客情。
苍梧云渺渺，帝子泪盈盈。到日留题处，逢人好寄声。
耕樵无远地，嫁娶止比邻。山果随归惯，溪鱼入馔频。
教疏难尽礼，俗朴易居贫。但祝时年好，烧钱拜社神。
荜蕟连畦绿，枇杷满树黄。前檐临涧逼，后径入山长。
桑柘肥春雨，鸡豚散夕阳。子孙知几世，老死不离乡。
一户通幽径，依依敞竹门。乱云低白昼，疏雨湿黄昏。
犬吠当林屋，鸦归隔水村。呼儿供枣栗，独自酌芳樽。
绿树绕方塘，平桥水气凉。波明金鲤动，石净锦苔香。
把酒忘乡远，看棋爱日长。此中真自好，何必泛沧浪。
万古苍梧泪，斑斑竹上头。何缘湘岸景，还在蒋陵丘。
翡翠晴如洗，琅玕润欲流。当年人不见，无限别离愁。
独马向寒烟，青阳眷明发。霜净肃兰池，云沈迥丹阙。
林阡麇易聚，江天雁难没。风物怅徂阴，芳菲讵久歇。
纷庭默多惧，岩皞坐愁越。夙心愧盈尊，含情非华发。
恶风吹断鬓，寂寞岁穷天。落月照新鬼，伤心送旧年。
室连双晙帐，肠断一诗篇。腊酒浇难醒，寒花泪纸钱。
剪彩肠逾结，伤心景自流。春风才七日，泉路自千秋。
凄断雁非字，悲看月又钩。登高一临眺，极目总堪愁。
旭日初升榥，瞳眬映绮房。梨花犹梦雨，宿蝶半迷香。
轻阴笼霞彩，繁英低飘翔。待将红袖色，帘影一时芳。
海棠还折取，拂镜试新妆。新妆方徐理，窗外弄莺簧。
右卫城东寺，香台积雁毛。一川融夏雪，众壑舞松涛。
落照牛羊小，悬崖日月高。欲留谈胜谛，长剑愧粗豪。
我友今安在，江村积潦深。苦吟过百战，高枕获初心。
夙约花筹冷，闲愁戌管阴。定知游辙倦，鸡黍或相寻。
细路循溪转，苍然易夕阴。城荒衔素壁，潭静带孤琴。
野刹烟中见，危滩雨后深。桐君如可遇，便许掷华簪。
空山无一侣，托契九皋君。引吭轻寥廓，长鸣意绝群。
世有三生血，吾兼一返魂。敢言屋乌爱，未必主人嗔。
桃李默不言，流莺语春风。语默各有性，此理谁能穷。
羁靮不由人，圣人有天工。岂无神化术，能使蛇作龙。
闲处有真忙，忙处有真闲。始知真闲忙，不在闲忙间。
在人有万变，此心无往还。往还在通塞，坐与事物关。
无适无不适，物物有至神。嗟彼游心子，求之蓬莱山。
岂厌纷华扰，而从此结庐。峰连楼蘸水，月送塔翻除。
改席花疑斗，题诗竹可书。归来吾羡汝，不叹食无鱼。
大谷空无人，芝兰花自香。寻根竟不见，茅草如人长。
濛濛花上雾，五月海榴红。幽禽哢晴昼，叶底听惺憁。
绿珠酒半酣，吹笛对明月。金谷楼正高，万骑已如雪。
君为利名隐，我为利名来。羞见先生面，黄昏过钓台。
板桥微雨过，携手度层冈。袖浥流云湿，杯浮晚树苍。
风亭驱暑远，曲洞剩寒香。半醉联床夜，忧时共话长。
绿鬓乌纱映，青骢皂盖鲜。故园归兴好，松竹对闲眠。
妾貌娇如花，郎颜粲于玉。妾年方二八，郎年正十六。
江柳絮濛濛，游方入剡中。山藏神禹穴，草长越王宫。
线衲春沾雨，蒲帆晓趁风。禅心已无碍，去住本来同。
因过城北寺，似与世相违。疏雨生秋思，微云漏月辉。
鹤惊林外磬，萤点竹间衣。悦悟谈玄旨，萧条共掩扉。
渺渺空江上，孤城起莫烟。艰难逢此日，烽火又经年。
兴逐秋风起，愁随夜月悬。故乡千里隔，回首正凄然。
冉冉庭树春，盈盈原野绿。鸟弄昼初长，人耕雨新足。
闲时一册书，坐对南山读。岂不乐吾真，淡然忘世俗。
茶香邻酒国，知味各称仙。何日携茶具，云山共我泉。
相忆江湖远，相逢京国初。羽觞春欲动，宫漏夜何如。
客久惭怀刺，年衰可著书。君仍金马诏，吾竟白云居。
阳城复南去，岁晚上吴船。寒尽秣陵雪，春浮扬子天。
一官心自远，六代赋同传。何异碧山下，萧条著述年。
雨叶菩提树，天花薝卜林。尘机方外息，幽趣静中深。
野色连香积，秋声杂梵音。随缘僧供里，余亦长禅心。
大隐卜龙川，疑君楚泽贤。纫兰思旧制，咏竹简遗编。
壑有藏舟地，人无问字年。黄山仍似昨，丹灶独萧然。
径草晞春露，溪松偃暮年。朅来一南眺，不见客星悬。
宪使趋京邑，旌旗指上台。霜威驱溽暑，雨色净尘埃。
长乐陈仙乐，承明捧寿杯。御炉香欲散，宫扇影初开。
献颂封人意，匡时国士才。向来廷诤地，瞻恋独迟回。
小隐蓬为径，同游竹是林。冬桃千岁实，春酒百年心。
经暇时娱綵，樽开满盍簪。兴来因小阮，徙倚复长吟。
壮志欲飞腾，扶摇北海鹏。双亲俱未老，一弟已为僧。
远水浮春棹，虚窗坐夜灯。明朝望乡国，遥指白云层。
河东称甲族，京洛始逢君。剑佩分青琐，琴尊向白云。
碑看先友记，箧出玉堂文。世业翩翩起，王郎更不群。
遗庙看尘像，仪容异昔年。古泉空履迹，衰柳但春烟。
达士同伤逝，浮生信惘然。尚馀名在石，留得世间怜。
脉脉情何似，微微一两蝉。夏云高岭没，秋气草堂先。
鹤怨初残梦，鸡鸣欲曙天。年来多肺病，彻夜不成眠。
萧萧芦荻边，载酒趁斜阳。醉来疑作梦，捩柁过潇湘。
清夜闻钟鼓，朝来荐鸡黍。庙古不知年，沧浪问渔父。
一坞深复深，见花不见树。人间可避秦，何必桃源路。
林公旧地馆，桥畔草萋萋。百年歌舞地，閒在夕阳西。
春林翠欲流，繁芳发罗绮。前日是张家，今朝又姓李。
穿破是君衣，死了是君妻。中原怀二子，吾友更何疑。
老郑空同客，长歌北海尊。十年旧宾友，谁到李邕门。
天地频回首，江湖一旅魂。关城独归雁，风色傍黄昏。
每爱孙公子，风情不可禁。留宾开博具，呼妓合胡琴。
杯泛忘形酒，囊存买笑金。别来嗟已久，绿鬓雪应侵。
昨预曲江游，龙楼拜玄端。有诏推史才，惭愧丘明迁。
贞女耻自衒，硁硁已华颠。我岂利齿哉，名可啖而餐。
东方隐金门，庞蕴空世缘。季孟参处之，志在渊明篇。
今夜天正寒，机杼声不绝。辛勤锦中字，犹诉当年别。
哀鸿附冥汉，潜颖泣玄穴。抚物情不平，履霜心屡折。
杪岁客不还，空然衣百结。如何箕斗间，三星转明灭。
皓魄盈中天，松桂俱含凄。江神弄水碧，海岸啼天鸡。
弦促黄金屋，妾怨白玉闺。虞卿已失赵，宁戚犹恋齐。
朝驱畏太行，夕鞚忧盘溪。岂为一囊粟，与世聊滑稽。
赋命难努力，贫贱非空疏。朝为梓人栎，夕作周庙玙。
朱颜朗高步，黄发日曳裾。出处虽由天，工拙取自予。
菊松老荒径，鸡犬守旧墟。莫信关门人，临去犹著书。
南方树艺早，嘉蔬当及时。王官凿冰罢，忽起田园思。
东郊织台笠，西郭编茅茨。田家不辛苦，衣食当待谁。
曳裾京华尘，徒自欻四支。三江绿烟起，何日伫杖藜。
园田二三月，不尽花枝烟。青村对鸣鸠，茅屋下寒泉。
蒸茶复刈麦，俱及谷雨前。盈盈斯螽股，采采柔桑钱。
岩居远朝列，云卧隔市廛。迩来多行役，裘敝不得旋。
旅徒何嚣嚣，频年弃坟墓。秋迈望春归，冬尽悲秋度。
三见王官麦，长吟白亭树。青青岩上条，已蔽岩前路。
伥伥东游子，何时复西顾。秋霜落明镜，朱颜不逮故。
予爱秋泉清，况傍岩花滴。鱼游日光中，倒见潭上壁。
安得无机人，同坐相浣涤。白术朝露香，紫芝秋霞熟。
石上琼瑶花，采来不盈掬。道人开石门，悠然在深竹。
座敛钟山翠，城虚白下潮。鸟啼花坞杂，磴转洞门遥。
傍水邀明月，停杯待玉箫。月出客已醉，箫声空自娇。
汝去吾庐冷，空庭绿藓生。春泥活蕙草，朝雨听鸧鹒。
老树新花洁，疏弦古调清。无书报时事，独酌破愁城。
叠嶂回旋处，蓬壶宛在兹。潺湲远浦度，蓊郁秀云驰。
虎豹千官卫，龙蛇万岁枝。凭虚颙对望，佳气帝王居。
晓日临芳墅，簪联秘苑卿。层山回艇秀，新柳拂衣轻。
鸟杂流泉韵，花传擿鼓觥。圣明大惠酺，身世总升平。
法王来西域，梵刹插东天。复阁松杉迥，浮图星斗悬。
涛声酬鸟语，云影荫川田。乙夜无生话，尘心顿惘然。
公馀湖畔赏，携仲步虚房。琴鼓清流碧，杯浮嫩菊黄。
浩源通太液，远嶂抱披香。曲罢饶佳况，鸣榔夜渡湘。
禅宇多幽意，招寻此共过。花芬袭委佩，露蔼带松萝。
树老虬龙影，村深牧竖歌。三竿未下榻，不羡夜鸣珂。
幻海苦尘扰，避喧此地过。诸天俨法象，一水入烟萝。
鸥傍矶头钓，樵传谷口歌。松簧来绝巘，清韵胜瑶珂。
无言建业远，自是帝王州。抱玉终还售，怀珠安所求。
金山纡紫气，皇路拥青斿。何处追芳度，行看觐冕旒。
海内怀知己，屈指谁更深。十年同采谊，一掬为公心。
我偶中州节，君多鲁国霖。班荆恣笑语，感慨旧槐音。
有美名园地，停骖一笑临。习池留霭日，王榭枕芳浔。
世事谁鞅掌，吾徒自素心。莫谓投簪逸，苍生望正深。
周鲁纡行径，相将重惠连。春山馀客兴，晚树丽宾筵。
鸟语腾花气，鳞游触芰钱。烛残还剧思，玉屑话便便。
向暮劳歌起，川长缓去程。乡迷淮树隔，塞断楚云平。
浪迹舟谁系，繁忧酒独倾。如何原上鸟，偏近旅人情。
客路浮清济，西风引汶川。岩容摇浦岸，水色净湖烟。
旅雁青山外，残虹绿树边。沧浪棹讴发，待枕月华眠。
倚棹待幽客，萧萧风满林。遥知云尽处，犹隔洞门阴。
岸静渚花落，溪闲山鸟吟。真成独往趣，自入武陵深。
钟声缅回策，秀色余西岑。微径不知处，白云长自深。
松堂散花雨，溪牖摇峰阴。独夜泉亭月，寥寥期此心。
风中到香界，独往意泠然。步引花木乱，坐看洲岛连。
一林寄空水，满院生云烟。正此化心寂，钟声松外传。
信宿沧波棹，殊伤昨日春。聊因泛海兴，时偶逐潮人。
万水无他壑，三山即此津。乘桴应从我，吟待月华新。
谁云天路绝，瀑布已登临。石壁烟霏乱，春山河汉深。
一峰悬海色，诸壑下霄阴。怅望飞云夕，摇摇此际心。
寥寥到真境，宿处傍风泉。遥霭引疏磬，群峰寒暮天。
白云沧洲赏，清夜石门禅。却笑桃源客，空从蕙路旋。
海畔淮阳郡，风烟奈此何。客心自容与，湖上几经过。
驿岸丹枫少，人家绿树多。云帆朝见市，津火夜闻歌。
城郭连鸿雁，江山映绮罗。寒潮正相待，归兴满沧波。
登临长败兴，尘世几开颜。偿却三年债，都来半日闲。
山泉寒可汲，石磴绝难攀。半榻能分我，看书昼掩关。
丘壑真吾分，簪缨是强颜。无才堪世用，多病爱身闲。
猿鹤惊相迓，松萝郁可攀。哦诗归路晚，乘月度重关。
二南风不作，道丧几千年。行苇荒秋雨，甘棠老暮烟。
继周遭圣哲，分陜况才贤。好试经纶手，乾坤一转旋。
逆旅逢佳节，征帆未可前。帝郊回淑气，客鬓入新年。
野色千林幸，乡心万里悬。东风如可借，为上泛湖船。
江边一马地，遥出北坛门。萧寺沙侵岸，陶家火隔村。
半峰藏小阁，独树映高原。身外叨卑禄，耕桑亦主恩。
五亩阅耕罢，童丁力更饶。谷暄分虎茨，溪暖种鱼苗。
梅岸一村雨，芹泥三尺潮。往来乘小艇，因断竹西桥。
草市舍东陂，凉阴散步时。谈星厌瞽史，诵字谑村师。
旧谷买山杏，新房摘水芝。每过桥道石，半是冢前碑。
南溪种圃处，风雨日凄清。老树作人语，嘉莲同佛名。
蚕丝篱落长，蜗角土垣生。芜秽今难治，何劳拊缶声。
郊野秋多热，空林散发还。长悲雉堞下，未见马蹄闲。
竹露暂停扇，松风且掩关。铄金非赤日，众口满人间。
终日云林下，图书隐几中。天容一身拙，世忌两眉工。
雀散稻田雨，蝉鸣柳巷风。相过无约束，白首灌园翁。
城郭归来远，山斋闭晚烟。窗虫浮研水，壁鼠败琴弦。
旧社书堪借，寒宵烛可然。布裘霜气入，未叠木花绵。
短景郊墟暮，林闾反照黄。田功岁已毕，纺绩夜初长。
月暗津桥树，风高野浦樯。竹廊书牖下，时透一灯光。
求试未逢年，潜鳞恰在渊。窗明西涧雪，门枕北溪泉。
兔角龟毛语，鼠肝虫臂篇。细参缃帙富，一榻坐须穿。
郊坰数椽屋，兄弟隐相依。谁鼓沧江棹，来寻白阪扉。
水香蘋叶长，村冷杏花稀。自喜能留客，开轩有翠微。
高斋秋气清，残暑坐来轻。竹外商飙度，松间天籁生。
一杯桑落酒，千载薜萝盟。我辈疏狂甚，谁当嵇阮名。
藤山梅万树，冬尽一齐开。粉面怀人瘦，香魂入梦来。
翠微将失色，玉屑渐成堆。昨得花神檄，迟君共举杯。
梅坞馀残雪，疏枝冷不禁。去招梁苑客，同作灞桥吟。
十里花为市，千家玉作林。慎毋披鹤氅，树里恐难寻。
冰帘捲秋水，宝鸭腾烟缕。幽思满银筝，彩弦愁独理。
不见知心人，无言泪如雨。一曲陌上歌，谁是采桑女。
结客黄金散，弯弧白羽飞。君才堪自见，宁肯恋轻肥。
微尚依林壑，相期载酒过。窗前双瀑布，清响坐来多。
古木带回溪，荒村径路迷。莫惊春事早，花遍野桥西。
与君期出世，那复待玄纁。聊试漆园吏，将寻沧海君。
玉颜如可驻，金液早须分。南北艰虞日，椷书报白云。
又被閒驱出，冥鸿那可飞。添多新蒜发，典尽旧荷衣。
柳密云侵郭，荷长水浸矶。鸥凫争作语，客子几年归。
挥鞭万里长，葱岭暮云黄。闻说单于遁，明朝猎白狼。
珠宫隐上方，载酒一乘兴。雨歇瀑水凉，云归古松暝。
忘机野禽狎，发咏山鬼听。坐对月上时，空山响烟磬。
香刹辞世氛，况同野人会。寒岩结暝阴，古殿藏深翠。
目聒远空半，兴落飞鸟外。日暮惜解携，相看嗒然喟。
散帙栖鸟时，幽寻憩精舍。天吟风满巾，露饮月侵夜。
烟筿澄远心，云萝翳长夏。回看众壑阴，杳霭钟声罢。
玉沟澄晚色，金屋闭秋尘。鸳被辞君宠，蛾眉妒妾身。
掖庭霜叶赤，永巷露苔新。欲写心中事，含情祇自颦。
天上春难老，人间日易曛。指挥青鸟使，亲近碧霞君。
冠偃蛾眉月，衣裁华岳云。往来灵仗拥，仙乐夜深闻。
绕舍树扶疏，林光照道书。掩关辞问字，独坐对清虚。
一自分襟后，星霜四载馀。望迷春树暗，梦落晓钟疏。
松柏凌寒秀，芙蓉向晚舒。礼编承旧诺，何日贲吾庐。
去岁望云心，东归车马疾。君今向故园，非复倚门日。
慈颜隔杳茫，西风益悲恸。白杨空有声，不起九泉梦。
履霜思已深，对雪重悽恻。竹笋为谁生，寒林惨无色。
望望蒿里门，白云最深处。泉声咽不休，流下空山去。
风木志馀思，犹龙节行奇。仰桥空致敬，树背每怀慈。
戏舞留残彩，嬉啼忆小儿。天高何以报，长诵蓼莪诗。
业已箕裘扩，恩今雨露蕃。哺乌曾寄嘅，容驷有高门。
岁月亭虽古，杯棬泽尚存。庭阶芳气满，料得慰兰孙。
已向沧洲老，还从燕市游。行藏丹检在，风月锦囊收。
搦管云生纸，披衣雪满裘。江湖千里梦，犹忆到松楸。
秋气吾所爱，边城太早寒。披裘三伏惯，拥被五更残。
风自长城落，天连大漠宽。摩霄羡鹰隼，健翮尔飞搏。
边月新秋夜，哀音四面齐。战场多旧鬼，野祭有遗黎。
柝乱愁人听，风惊倦鸟栖。遥遥天汉上，河鼓渐垂西。
不尽西山色，苍茫远帝都。内廷传甲第，我舌问妻孥。
寂寞隆中啸，悲凉督亢图。昔贤知未遇，时一哭穷途。
蹑履青龙阜，天虚四望幽。山河吴楚槩，城郭古今愁。
杯就高云泻，诗临怪石留。多情红叶树，邀醉梵园秋。
偶阅台池旧，俄成岵屺哀。遗踪无可问，手植宛新栽。
亭小存堂构，园荒半草莱。伤心聊补葺，洒泪湿泉台。
夙羡淩云笔，相看献赋场。凤毛宜彩耀，骏骨合名扬。
高堂今始报，薄俗亦增光。伫撷秋香满，临歧举一觞。
礼经传祖业，再试逐时髦。旅聚须安俗，身单自惜劳。
朱衣天有定，宝鉴物无逃。安得科名永，孙枝似汝曹。
春思已无那，如何又早秋。偏将一片叶，飞作万重愁。
凤枕兰香细，瑶阶霜杵柔。暗挥双泪眼，一望大刀头。
在在有芳草，处处有青山。君去与之去，君还与之还。
燕台空骏骨，汉宫摈朱颜。自古有如此，沉冥且闭关。
伏枕不成寐，侧听司晨嗥。严霜切重衾，疾风梳败蕉。
寒燠固有常，龙蛇由所遭。集菀本非羡，白首甘蓬蒿。
何必花堪赏，平芜绿可怜。香轮逢郑旦，金弹逐韩嫣。
船近桃根泊，裙来柳下湔。自缘愁绪乱，风景恶相牵。
美人着新裙，细步不闻声。风来感芭蕉，綷縩使郎惊。
素丝绣荷花，杂丝绣荷叶。荷叶将比君，荷花将比妾。
两走长安道，衾裯日夜同。犹如今昨事，不信马牛风。
短剑冲寒雨，乡心托暮鸿。朅来何以献，乌有亡是公。
此去亦何恨，难言感慨无。幽懮更离别，金石又葭莩。
君自千人帐，予真五石瓠。最怜冰雪里，匹马指修途。
但见萧萧柳，应怜蓼蓼莪。鲜民巳潦倒，之子莫蹉跎。
一路青山少，千秋白眼多。王孙寄语者，气色比如何。
尚忆南池日，高歌子美蝉。山川千古是，凭吊昔人贤。
惜别岂杯酒，浮生俱逝川。何能酬德感，拟卖贡公田。
自谙麋鹿性，甘隐水云乡。陶令五株柳，葛公千树桑。
雨悭催灌药，风煖看移秧。耕罢蓑方矖，刍来酒试尝。
沙晴鸥卧稳，泥滑燕飞忙。社散人归晚，前村已夕阳。
群动息已久，萧然忘世纷。半窗秋色老，几度瑞烟芬。
琴弄羁人操，书翻古篆文。旅怀燕市月，乡梦楚江云。
衣薄惊寒早，灯残夜过分。一声南去雁，此际最先闻。
郊行逢故旧，邀我到柴关。缓踏溪边路，同登雨后山。
竹泉烟冉冉，稻垄水潺潺。沙鹭飞仍下，园蜂去复还。
草间黄犊健，天际白云閒。林壑谁高卧，清风不可攀。
为揽西樵胜，天峰俯仰间。流泉分洞府，境界出尘寰。
谷口多松桂，幽人时往还。散怀殊可适，心与白云闲。
为学不谨笃，到底是空言。猩猩与鹦鹉，孤负昊天恩。
年老睡还少，夜长醒更多。土床烟火足，趺坐默吟哦。
问尔看山人，山中坐几春。定知方寸里，无处着纤尘。
云涌青山动，桥横碧涧斜。幽人无俗事，拄杖去看花。
因循六十年，未得成君子。花神如有知，还应为人耻。
暮云生远壑，偶步到禅关。野鸟归林静，疏钟入夜閒。
拂琴鸣怪石，乘月坐空山。高兴不成寐，焚香笑语间。
知师常习静，不欲市廛喧。自辟精庐隐，相连野老村。
竹门当浦岸，潮水入田园。对此幽栖事，无妨寄一言。
跨鹤人何去，求仙事孰论。涧蒲犹石上，瓜枣但名存。
岩下众峰小，云中此地尊。焉知壶里外，别有一乾坤。
何事百城去，知君意自深。未到无行地，难忘去住心。
春花开岸影，溪水度云阴。莫向高峰上，令人不可寻。
寂寂江村外，荒郊但蒺藜。暑骄鸡恋树，旱久燕愁泥。
沙压汀花岸，尘埋圃菜畦。好山依旧在，无兴入诗题。
野老行游处，风光属暮春。荇牵青带软，蒲发紫茸新。
祓禊临沂上，衣冠继洛滨。舞雩归咏处，今日已成尘。
凉风动纨扇，不用憩青林。陇麦行秋令，庭槐转午阴。
簟铺青薤软，茶泛翠涛清。石室谈诗处，林僧久不寻。
五更喧爆竹，穷鬼想潜踪。传菜忙中妇，延宾及下舂。
云开驱屏翳，冰泮露鰅鳙。怪底儿童笑，银幡映老容。
短发垂肩白，蹉跎六十年。乾坤归老眼，岁月付癯禅。
嗜酒刘玄石，耽诗孟浩然。采薇应亦足，无事祝苍天。
将军能好客，藩臬会高堂。鲙切银丝细，羹传玉粉香。
筝声哀象板，觞政急桑郎。酩酊还留坐，梅花月转廊。
归骑迷荒渡，空城枕浊河。官闲公吏少，邑小弊民多。
一叹一回老，三年三度过。冯唐吾与汝，勋业近如何。
最爱重阳后，相过有夙缘。酒逢知己醉，花向上公妍。
有客携公干，何人是谪仙。兴长那觉晚，寒月照归鞭。
曙雨改余春，新流注深谷。幽居绝世氛，微月淡丛竹。
曲蘖非素耽，聊从写情曲。吹万等劳生，胡能竞奔触。
解橐神仙宅，青萝小洞房。何人识紫气，无梦熟黄粱。
床拂如云石，帘飞似水霜。不知寒漏永，消尽读经香。
秋来霁无时，江光夕如缕。徘徊空郊云，萧条杂飞雨。
旷望极暝色，疏花澹风渚。层城有佳客，相思一延伫。
林霏莽复合，孤烟郁平楚。何当迟皎月，长川下柔橹。
杳杳泛天色，孤村暮霭沈。鸣榔应前舫，分火度中林。
酒病江南客，年销洛下吟。惟应故园月，偏照未归心。
闲棹满湖云，来寻物外群。石梁临壑度，霜杵隔峰闻。
树啸风相命，花愁月与分。更怜沙岸夕，渔唱递江澒。
月白夜啼鸦，沧江槛外斜。风高砧自响，霜冷树犹花。
行侣浔阳客，荒村越女家。相看倦尘土，一倍惜年华。
一卧春归尽，清羸寄翠微。地偏莺较少，花在客来稀。
江竹浸茶圃，山榴罥葛衣。风流怀二仲，吟眺忽斜晖。
多病疲干谒，秋风下小舠。郊扉云间竹，江郭月生潮。
过雨桐阴静，听诗烛烬销。爱君兄弟好，华发共萧萧。
数里寒林静，郊居爱日暄。枯枝鸣旷泽，饥鹘下晴原。
洲暖冰生草，风疏叶满园。因思高尚者，曾过崦西村。
斋居息尘虑，禅房掩虚阒。瑶琴静在几，银灯炯当席。
江空岁华宴，矧遇风雪夕。琪花散寒光，玉树森素色。
疲氓思抚摩，中夜心恻恻。愿祈岁年丰，幸兹睹三白。
寂寂柴桑宅，黄花但满园。相将秋意晚，无奈晓霜繁。
珍重殊方种，艰危隔岁根。玩来终澹泊，莫向美人言。
浪迹唯方外，劳生总梦中。远公开净社，玄度有高风。
尘世閒难得，禅机病易通。所希情性合，何必往来同。
禅宫元寂静，况复雨连阴。座有僧同饭，门无客见临。
妙香团狭室，远磬落高林。谁信城中梦，超然契此心。
钟磬花台寂，云霞松坞深。石林秋不热，水国昼多阴。
结束非吾意，逍遥近佛心。莫言追往昔，聊喜悟来今。
青嶂白云蒸，高台野客登。鸟迷方外路，云护定中僧。
对酒狂何在，翻经老尚能。摩挲岩下石，坐语记吾曾。
济胜无强足，幽寻亦据梧。僧门远市井，秋色澹菰蒲。
定息看香篆，逃禅托酒壶。浮名百年祟，遣尽莫重沽。
苦忆二三子，相将沧海隅。溪山恣游衍，鱼鸟傍欢呼。
绿酒银罂在，青天白日俱。不知月旦里，能数鄙人无。
远天惟鸟道，近况逐云愁。燕甸风尘剧，龙沙日月流。
亲朋行处少，山水故园秋。却恨当年别，临歧不我留。
蓬溪元胜地，鮀济更新渠。龙抱双流合，虹飞百尺馀。
流光环浅碧，潮色混空虚。濯月遥怜汝，乘槎合待余。
履善承三益，明心鉴百神。抱雏期晚岁，爱日托洪钧。
对世闻歌凤，披经溯获麟。将因春草色，潇洒问江津。
雨意涵江阁，冲寒趣晓行。彤云半浮没，银海忆阴晴。
逦逯足能健，敲推句未成。征旗忽林筱，遐思邈莘耕。
晨发背单甸，云重近鲁城。水连春渚阔，桥度泗阳清。
望国仍高雉，尼山横锦屏。崇林郁庙貌，虔谒展平生。
浔阳烟雨外，日暮榜人稀。野水连天阔，江村带岸移。
鱼龙沾欲动，凫鹭湿安归。去路仍淹沌，问津多是非。
逗浦翻春溜，乘风进钓楂。沙文明翠幔，蓑影落红霞。
远树巢莺密，高江飞燕斜。偶来逢细柳，流水见桃花。
怜汝复弃置，归寻海上山。相逢俱落魄，何以破愁颜。
古渡春流外，孤城瘴雾间。离心当此夜，空对白云閒。
九日忽已过，还来卷幔谈。烟波迷泗口，木叶下淮南。
岩菊初成径，山醪不满甔。相将堪一醉，容易隔江潭。
最怜山气爽，徙榻傍窗纱。径僻能全草，帘疏不障花。
无疴常伏枕，小冗为煎茶。堪笑东陵客，休官始种瓜。
非傲亦非懒，几月简逢迎。笑语消三伏，升沈付五行。
雨加苍藓色，涛泻绿筠声。无端传巷语，清耳赖禅鸣。
空阶经急雨，萧爽夜无哗。折柬邀王子，餐钱与赵家。
颓然对木石，率尔吐云霞。酩酊不知出，高楼生月华。
调古知音少，行孤起信微。清尊浇宿块，黄叶答初机。
事以忘怀简，身因谢客肥。由来耽寂寞，不是贵知希。
名理兼文藻，君齐高士踪。温醇馀道气，清瘦带诗容。
乌几竹光映，蜗墙藓晕重。开尊坐秋雨，相对兴偏浓。
凉夜谁堪语，登楼忆所亲。无机瓶共我，解事酒随人。
未老灰心客，初秋病肺身。山南田二顷，归计未全贫。
可叹人间事，深杯且自斟。啖名多局面，谋国半嗔心。
露下泫风叶，秋高冷夜砧。腐儒无处着，只合住山林。
小径独相徉，婆娑木数章。叶稀邻屋见，根老假山苍。
酒浊贤人味，衣熏道士装。看经心向倦，添火静薰香。
远奉严君命，重闱问起居。异乡频有梦，故国久无书。
潞渚冰消后，都门酒尽初。愁心关去住，临别重踌躇。
御寇心尚孩，淮南口犹乳。射日诚幻谈，炼石胡可补。
阳精异飞禽，元天非破釜。立言理苟迷，无乃默为愈。
所以古皇羲，窥图万微抒。云何夸毗子，葩藻失伦序。
叹彼牛山木，还能秀森森。斧斤互来伐，何年郁成阴。
萌蘖岂不息，又被牛羊侵。所以邹鲁生，怡然坐丛林。
元化浩无端，人生八纮间。灵台妙不测，神圣何假言。
太极谅斯存，一贯诚非难。兴言理绝弦，独抱瑶琴弹。
荒哉周穆王，八骏穷万里。朝发昆仑颠，夕饮瑶池水。
空歌白云谣，千载污人耳。三复祈招词，感叹不能已。
三圣既云逝，大道如颓波。缘业乘时论，云构填邱阿。
群愚久盲聋，沈痼夫如何。孰能火其书，感激曳杖歌。
刚峰实无欲，奚止金百鍊。开府肃钟山，正冠是铁面。
渡海漱波涛，昭天彻雷电。权奸昔已惊，顽懦咸追羡。
旧事吁可怪，客乡闻亦惊。风波开贝锦，云路失鹏程。
莫惜干城器，难忘伐木情。临岐无复得，知作贵州宾。
白下栖迟地，睽违又十年。蹉跎双鬓改，险阻一身全。
夜雨溪南业，秋风墓下田。别来空有梦，惆怅未能还。
残冬江北路，寒苦异金陵。驽马行来远，衰颜别后增。
剑埋馀紫气，玉玷有青蝇。世故多堪惜，因君重抚膺。
今代瀛洲客，先朝太学生。桓荣稽古力，疏广乞骸情。
丹旐书官爵，黄麻载姓名。无人堪继述，墓碣待谁铭。
伊人美风流，襟度殊潇洒。陶然天地间，日日竞杯斝。
长鲸吸百川，银潢恣倾泻。籍糟枕曲余，不至刘伶下。
举世皆醉徒，谁为独醒者。酣来卧轩中，忘情向林野。
屡入参军幕，频依上将幢。华名今第五，隽誉旧无双。
倚马才仍捷，歌鱼意未降。经旬会偕汝，千顷濯长江。
游子念故山，岁晏不得归。出门见林薄，日暮烟火微。
关河渺千里，猿狖声正悲。况尔霜雪繁，鸟道不可跻。
阳春固伊迩，奈此寒无衣。衣寒何足叹，所忧美人违。
土坼田分畛，冰消水共池。怪来关切甚，原未隔毫丝。
二友衡门接，城隅水竹多。闲携青玉杖，高和紫芝歌。
篱落同鸡犬，衣裳杂薜萝。端居寡俦侣，寂寞向羊何。
南园惜分襟，商声夜未歇。池草澹微霜，风林堕纤月。
殷勤尽霞觞，华舟戒明发。去矣增离忧，关河正脩越。
野泊斜阳近，江村乱水明。帆樯千客语，凫雁一群轻。
冻啮寒沙浅，风离古烧平。昔年淮上月，犹自照韩城。
久别乌程令，经秋思转微。林光暮烟发，菊气早寒归。
出县看山近，开衙报客稀。还将萧瑟意，遥逐白云飞。
云岚深几曲，五月气犹寒。月下兼花下，林端史水端。
愁来诗监押，老至道遮阑。识得岁身计，尘劳也自安。
劝我早经营，三山海上城。亦如怜素女，其那忤方平。
青鸟曾经约，丹台也注名。竹枝江上雨，难道是无情。
浮蘋风忽聚，沽酒向前汀。雾重涛翻黑，云生岸失青。
沙鸥颠不下，渔棹冻俱停。惯历风波险，无烦问独醒。
传道荆轲里，町疃皆故丘。陇树无西指，易水犹东流。
贤愚等共尽，尔独报君雠。叔孙何首鼠，诡对乃封侯。
明主眷南顾，悬旌仗虎臣。肃清千嶂祲，平施万家春。
日丽彤弓满，霜开玉帐新。潢池氛渐息，安集待斯民。
石门闭空翠，中有释子居。藤萝蔽白日，化景人世殊。
真僧坐何年，膝下穿黄芦。劫灰几轮变，悟此因地初。
茫茫圆镜中，一脱尘垢污。斯门尚可入，余亦当结庐。
忽欲与子言，春风适多暇。方晴偶未行，既雨亦难罢。
散帙就新阴，开尊缓良夜。晨兴踏西村，小隐将学稼。
琼树山之幽，耻与萧艾伍。得近君子前，不辞摧折苦。
罢焚垆中香，行拾松上雨。息心栖一枝，清梦不出户。
交秋溪水清，历历见其底。木叶何纷纷，白石复齿齿。
静言寻其幽，萧萧杂葭苇。水鸟冲人飞，游鱼衔藻起。
转入荒且寒，苔色无乃是。遥闻渔者歌，前溪暮霞紫。
初度每为客，今朝无友生。喜过苏学士，盼望湖山青。
草草有斗酒，惜公不能倾。一身兼众难，千载博虚名。
客自竹林至，春归杨柳时。台当金嵂崒，溪绕玉逶迤。
月下栽桃叶，花前谱柘枝。君名虽第五，何必减骠骑。
三年巴蜀客，万里故人心。若比瞿塘水，思君应更深。
二竖苦相迫，经年与尔俱。方书閒自简，药裹不时需。
岂有长桑秘，能令病骨苏。君从何处授，曾饮上池无。
昔人今已矣，溪馆为谁开。野鹤穿云去，林鸠唤雨来。
松边深涧谷，花外小亭台。俛仰成陈迹，披图一快哉。
开径通幽屿，临流结小亭。引来溪树碧，分得泮芹青。
灯火书连屋，壶觞月转庭。因悲城市促，尘土漫劳形。
故园虽久废，风景尚依然。鹭起滩头雪，蝉吟涧底泉。
汀烟浮苍莽，野竹杂潺湲。祖笏虽堪宝，宁无二顷田。
冰溪清浅处，潇洒一菟裘。竹色侵书幌，荷香拂钓舟。
黄云孤岛没，落日乱山稠。我亦淹微禄，无因得少休。
主翁生事少，佳兴在樵渔。野客陪尊俎，朝官问起居。
月移窗上竹，风乱枕前书。寂寞百年后，方知有宁蘧。
金陵分手再，江路岁华深。日落鸿遵渚，星稀鹊绕林。
行藏君独善，忧患我同心。青镜频看发，毋令白雪侵。
岁律催迟暮，乡心适遁潜。子鹅春饼细，香菜晚羹甜。
茅岫山云合，桐湾客路淹。幽栖如可卜，囊罄亦何嫌。
京城重元宵，鳌火及明发。士女嘻以游，清歌绕天阙。
胡彼风雪雱，而有此萧瑟。阴晴固难定，兹会胡可必。
行乐须少年，人生易华发。从此复何为，且尽杯中物。
门径欢相过，荀陈谊自深。芝兰偏满室，薜荔已成阴。
浊酒全生理，匡床出世心。非君能爱客，谁许数来寻。
远谒銮坡署，殷勤访阿咸。羊城劳客梦，潞水问归帆。
荔子红垂屋，榕阴翠绕岩。品题应有句，珍重示来缄。
古砌风生处，空斋夜雨时。不因情最澹，那得意无疑。
绿影清宜水，繁阴冷近帷。露华迟素月，閒澹学书词。
群峰摇夜翠，当夏亦凄清。石壁分馀霭，疏林透薄明。
欲到板桥去，坐闻幽涧声。柴门开复掩，飒飒谷风生。
偶然离竹院，经月在人群。几夕东亭上，燃灯过夜分。
雨歇长春草，窗晴见白云。悠悠挈瓢笠，林下重期君。
小巷通城辟，柴门逐水开。渔歌随棹远，帆影过墙来。
柳密初侵院，庭幽半欲苔。主人休沐至，于此涤尘埃。
迟日园林媚，孤亭傍水斜。绿苔明曲径，淡柳暗平沙。
随意窗前草，无名涧底花。主人息机久，服食效丹砂。
何处堪消暑，闲亭尽日凉。锦帆看十里，菀柳坐千章。
风动茶蘼架，雨侵薜荔墙。渔歌绕晚唱，濯足下沧浪。
溟涨滹沱水，孤亭势欲倾。万夫防蚁穴，百雉没山城。
牛马浑无辨，舟航不敢行。波涛烟雾里，疑是近蓬瀛。
北风动地起，寒色晚亭分。渡浅冰初合，雪深人不闻。
月缘霜皎洁，潮与雾氤氲。应有山阴客，停桡此问君。
聊寻攴覆者，何日尽予年。万事俱人后，那能此独先。
汝云无蔡泽，吾道岂彭篯。不见青门土，千秋谁更贤。
玉骨明皎皎，清风凉飕飕。空中矻砥柱，贞姿本无求。
碧草如有情，金石遥相投。何以独爱萱，玩之能忘忧。
吾心托太虚，造化原与游。浮云我何有，相忘空悠悠。
茅茨初结构，邻里悦迎逢。高树收残雨，清溪度远风。
束书看好在，尊酒未言空。为问庭前菊，还能桃李容。
子丧目与丧，孙归目亦明。嗣承真一线，游历恍他生。
舞袖春花媚，书灯夜案清。云阶绳武地，细话十年情。
宁知信宜邑，乃在古高州。地接朱鸢近，天连碧海浮。
官仓馀火米，土俗罢绵裘。莫作炎蒸虑，男儿重远游。
为爱新秋至，朝来步水滨。微风犹未起，凉意满青蘋。
落叶积沙水，寒花带石丛。白鸥随病客，日日泛溪中。
残露洗青霭，倾河流素晖。自为生迟暮，遂令相赏稀。
秋浦多香草，当年怨楚臣。安知千载后，尚有广骚人。
东皋落日明，西候新飙冷。徘徊磐石上，爱此青松影。
白发常多感，青春亦不平。落梅饶惨澹，新柳太鲜明。
萧史弃尘氛，吹箫入紫云。还来邀弄玉，鸣凤自为群。
联翮青冥外，和气结絪缊。列仙顾之笑，罗袂飘兰芬。
世岂无仇匹，谁如此两君。即今秦台上，遗风百代闻。
圭组岂必厌，烟霞兴自浓。西樵一片石，待我三人踪。
往攀南山桂，来倚东溪松。菖蒲何烂漫，鹤蕊复蒙茸。
隐雾随玄豹，行天策玉龙。倘从茅氏后，还冀匡君逢。
椿萱嗟已零，棣萼继凋丧。永佩过庭言，无复倚门望。
始赖伯氏存，亦祔泉台葬。子立复何依，旦夕增悽怆。
皇皇没世悲，耿耿终天怅。愿言守厥身，名宗庶能亢。
贱妾对流萤，良人备北庭。金闺淹日月，沙碛动风霆。
去梦萦蛛网，归书暗雁翎。君恩治第否，天末不遑宁。
西来初弛担，策马问郊扉。以我思乡泪，沾君去国衣。
齐梁游已倦，江汉赋将归。一叶秋风里，何年向洛飞。
竹院名香起，花台积翠分。双松寒挂雪，一榻晚生云。
画想沧洲迹，经传白马文。平生许玄度，何事恋人群。
底事丘灵鞠，年来复罢官。惊心吾道左，落魄世途难。
月过衡峰近，星离益部寒。九歌何日就，洒泣傍南冠。
世乱难为士，存身各有致。鹿门一辈人，未测语何事。
牢落倦游归，萧然掩旧扉。藓留题处墨，荷换去时衣。
一雨秋阴淡，孤峰倒景微。晚来新水到，垂钓坐苔矶。
孤棹自京华，迢迢水一涯。他乡同对酒，旅梦未还家。
庾岭联归骑，淳江独泛槎。时危各努力，离索未应嗟。
真人惟面壁，石榻仅容肱。雨没萦裾草，云垂交户藤。
鸟王衔绛果，山鬼吹青灯。指点灵奇迹，高风信可凭。
严程无日夜，幽赏每多违。鸿雁雨中断，交游岭外稀。
乡心容易折，客计转怜非。生死虽殊路，云山一处归。
珠蕊寒难结，兰膏淡不辉。情因妮独夜，欢恐夺朝晖。
暧暧送宵梦，澄澄鉴薄帏。几回羞对影，背立换罗衣。
常时托生死，易箦不相闻。举世谁知己，偏余独负君。
妻亡谁定谥，友在拾遗文。冥漠何繇荐，瓣香徒自焚。
栖寂将疏客，犹令秀句传。见能深道想，交或在诗缘。
湖水别成态，山花休浪妍。净心何所印，临镜绿窗前。
谁能了空意，因示数枝春。色但随根现，花聊过眼新。
护香栽刺遍，界绿委泉匀。岂必来游者，方为借玩人。
自说握中镜，日禁繁恨加。颓年且风叶，昔境已冰花。
哭子数回病，隔村几里家。羁栖今不远，步出巷门斜。
群岫掩朝翠，预知风雨生。虽妨寻寺约，稍减应人行。
懒竹沉秋态，遥舂裹夕声。冷烟飞入户，为戒客衣轻。
岚里人家满，远栖人外闲。与君坐芳草，随意望南山。
花气微风际，鱼苗新水间。苍苔见虎迹，未及夕阳还。
远别惜多病，一帆停浦沙。翻令倍含戚，不减昔离家。
江路积梅雨，客衣生藓花。后期淮水曲，莫使怨蒹葭。
堤馆能留醉，当垆艳似花。秋槽分滴酒，夜火映捞虾。
风寂山犹响，江清月自华。所思隔烟水，离恨起蒹葭。
一日几相见，岁阑翻远离。莫将归客意，说向旅人知。
独雁追寒阵，枯桑语冻枝。板桥春水绿，忆照并行时。
磴杪见山尽，入迷烟构重。非寻独栖客，不度一层峰。
春望属闲野，幽心宜远钟。还期投宿夜，月出寺门松。
春寒衲一层，片笠挂青藤。相别每怜客，不归何异僧。
津遥投夕雨，波浅晕舟灯。欲倩传双泪，柴门到未曾。
王子人中豪，经史富怀抱。壮岁游京师，予见恨不早。
盍簪虽云初，一晤已倾倒。归哉益勉旃，勿愧梧山老。
一因摇落后，怅望秋天空。向晚寻归径，村村夕照中。
朝向湖上去，暮从湖上归。渔家自成市，晒网及斜晖。
自在眠沙鸟，参差入郭舟。山林吾计拙，天地此身浮。
晓气成云住，晴波杂雾流。揽衣疑厚薄，十月暖如秋。
榜船杨柳根，雨罢溪水响。深林人未还，白云自来往。
宝殿插崚嶒，松门半古藤。日斜钟磬发，应有未归僧。
归心年不待，高蹈古来闻。牵世俱为客，辞官独见君。
到家春草合，度岭瘴烟分。去去嵩山迥，何由系白云。
皇极巍三殿，词头夐一家。露茎新宠遇，云笈旧声华。
岁月宫僚缺，聪明讲幄加。开元金鉴在，风度总宣麻。
同栖南海曲，并入承明庐。东壁劳相照，他山自不如。
祖刘忧国蚤，房杜论交馀。为谢鹓鸾侣，南枝已卜居。
人瞻谢傅日，吾爱郗家风。纪有三芝异，出非小草同。
诸王曾拥彗，馀子竞雕虫。里妇矉何态，长门亦汉宫。
已失杨朱路，那堪问水程。蠡湖阳鸟没，严濑客星明。
是处江南草，春风济北生。思君日舟楫，不独放游情。
榄水临将发，风流得雅裁。美人明月梦，仙吏白云台。
海鹤招琴曲，江鸥劝酒杯。濯缨清可听，不觉榜歌催。
经旬维缆意，岁色引离觞。若为尤风缓，从添至日长。
梅花诗里腊，黍谷律中阳。云树荧荧晚，何能望帝乡。
渐觉山为黛，新开镜是潭。条风当少女，芳草即宜男。
玉切朝天佩，香分侍殿簪。东方沾社醉，归袖几馀甘。
何人招隐赋，复作北山愁。祖道揶揄笑，仙槎汗漫游。
真看天马逸，本自岁星俦。纵入罗浮梦，应随到十洲。
霸王雄图并，凄凉世径分。鲸鲵赴巨壑，鹰隼失高云。
难折朱游槛，休嗟袁绍军。当时平帝纪，一一动星文。
一山背城起，万古号为君。秀揽江心月，雄吞海面云。
金陵通地脉，玉港发人文。羡彼投簪客，中年卧紫氛。
屏迹良吾性，逢辰每壮心。花含向日雾，柳变隔年阴。
行坐自芳草，依栖还旧林。高楼出迥绝，无日不登临。
雁急秋真晚，园空菊自黄。露团番有色，风度不随香。
却忆初开日，君来夜把觞。忍今看烂熳，独绕碧篱傍。
矫矫江都相，凄凉楚穆生。家贫无立业，道大不求名。
破甑常蛛网，空除任鸟行。肯堂兄不忝，应慰九原情。
禹门风浪小，鱼跃未腾霄。转海脩鳞甲，翻身即巨鳌。
乾坤多路头，行行莫差却。世人不慎初，千里始知错。
当年同苦乐，今日各东西。白发相看老，江云怅望低。
不见石鼓歌，有庙徒嵯峨。庙兹不复见，草色迷閒坡。
卓哉魏夫子，千古名不磨。胡鬼无踪迹，吾道盈江河。
稂莠不复蠹，膏腴育嘉禾。我生喜有依，莲池挹馀波。
幽亭枕溪流，春风敞华牖。喤喤闻笙镛，礼筵陈俎豆。
自是城中寺，却忘身在城。俄然万松子，吹作四檐声。
我欲远尘世，僧多留客情。聊因佛灯下，听雨到天明。
昔年清凉山，燄燄金毛赤。来此自何年，苍然化为石。
凿翠从阳谷，移来佛屋东。空嵌才一窦，夜与日华通。
势作金蟆立，呀然仰太清。每当三五夕，先放半规明。
昆冈分半股，插地四无邻。为有怀中璧，虹光夜夜春。
古屋依青润，袈裟半是苔。壁间僧影在，一坐九年来。
云麓最高层，依依月乍升。聊因看贝叶，带露一来登。
龙影夕连蜷，不饮吴江渚。截断涧东天，飞来涧西雨。
大地寒深处，参师不自知。青天还日出，一路见来时。
秋潭看月还，片雨千山暝。独有钵中龙，蜿蜒伴僧定。
书札高秋至，开缄累十行。诗疑陶处士，字比汉中郎。
鸿雁来何晚，鹍鹏意甚长。诸贤半零落，此去倍堪伤。
阮籍仍疏放，陈琳属霸才。幕中尝草檄，林下数衔杯。
别已三秋暮，书无一字来。知君情缱绻，能使旅怀开。
远书珍在笥，虚馆重怀君。夜枕徒千里，秋山秪一云。
猿声挥泪听，梧叶向愁闻。惟恨天河水，东西两地分。
秘馆曾同事，流年四十馀。花封有嘉政，柏府重清誉。
致事新恩命，怀乡旧隐居。湖塘三百亩，已免贡菱租。
同是侍经帷，三年语笑违。病来归梦数，老去故人稀。
目暗时揩眦，身癯日剪衣。相思意无限，都逐雁南飞。
独坐听春雨，萧然兴味孤。病多亲药裹，睡少闭茶垆。
未了三生梦，惟存一字符。故人在深巷，相过畏泥涂。
雨止雪复作，珊珊听瓦鸣。炉存毡罽暖，冰薄砚池清。
喜得青春至，惊添白发生。共传杨子宅，山药胜黄精。
重阳愁独酌，深夜喜相过。万里惟秦客，三杯亦楚歌。
霜笳沉海月，风雁起滹河。醉别黄花去，能忘白玉珂。
一官何拓落，又送子长征。雨湿袍襟重，秋随马足轻。
别离多感槩，疆场兜戈兵。稳坐莲花幕，凌烟在笔耕。
念子能迂阔，谋生拙似予。老亲须禄养，游子莫居诸。
世态浮云似，高名画饼虚。无言扬得意，方始识相如。
尚忆栽桐日，高枝巳拂云。故人皆雨绝，尔我又萍分。
再刖羞自献，一鸣今属君。长安多美酒，解佩待殷勤。
回首同安路，忽惊岁序徂。腐儒惭饩廪，多病梦江湖。
涑水寒云合，条山夕照孤。荒凉城郭里，惆怅禹王都。
飘飘江海客，此日滞燕关。裘马狂仍甚，风尘气亦閒。
寻幽秋过寺，得句暮看山。我正悲羁旅，逢君一解颜。
南国乱不止，客心其柰秋。一身来万里，避地独登楼。
燕树著霜变，羊河抱郭流。明年与尔去，沧海老渔舟。
柱史吾乡彦，高情奈别何。有书来晋水，无梦不漳河。
乱后征徭急，明时谏诤多。老怀关世事，况听大风歌。
近报干戈息，遥瞻日月新。乘骢趋北阙，遗惠泣西人。
道路千山霁，莺花上国春。王褒能献颂，不祀碧鸡神。
北来三百里，才见此孤村。自有干戈后，惟馀老稚存。
山川空对客，风雪不关门。邻壁何人住，哭声夜尚吞。
愧我栖栖客，得升贤者堂。早闻经济志，今见鬓毛苍。
两汉看文体，终年入醉乡。田园开背郭，人拟辋川庄。
早上万言书，曾传玉殿胪。才非时所用，心与道相符。
注易山名卜，为农谷似愚。不因宾帝胄，事业讵能无。
关门从此别，对酒各沾衣。芳草临岐路，千山向夕晖。
交情惟汝在，世事与心违。后会知何地，休令音信稀。
野店愁过日，悠悠驿路斜。黍禾将岁暮，窑洞几人家。
雷响千山雨，风啼独树鸦。客心向谁好，关塞是天涯。
丁令辞辽东，曾向此山住。萝洞晓云白，丹炉暮烟紫。
猿啸山寂寥，鹤飞渺何许。扰扰尘世中，睇望空延伫。
大江自西来，到此势偏隘。天门常不扃，为放朝宗派。
双翠展蛾眉，两岸堆螺黛。欲问抱关人，风迅舟行迈。
今夜客中宿，德州城外船。山东馀土俗，蓟北少风烟。
军馈交相集，舟行不可前。时闻羸老语，菜熟是丰年。
消息浑难定，先生故不来。眼花空对烛，心渴已生埃。
白发天谁管，青山路有媒。此生真昨梦，随意且衔杯。
欲飞神不住，未到眼先明。山岂过江好，心终背郭清。
村名犹杜曲，相业自端平。再拜吾何敢，凄然愧后生。
太息青岩老，当年此灌畦。渭车方入卜，周道已兴西。
齧雪终辞汉，封茅不到齐。惟馀文冢在，千古说幽栖。
天畔聚群仙，岩前秀芝草。中有对弈人，欲往从无道。
倒屣中丞至，烧灯绮席开。朔风疏槛竹，寒月净琴台。
汉水波涛偃，山城鸿雁哀。我多怀土念，公擅济时才。
云树频年梦，壶觞此日陪。通家非一日，二十五年来。
往事今之鉴，遗编迹未陈。是非须决择，终始贵持循。
随善皆归治，无非不败身。商书三四语，千载可书绅。
寂寞三径下，亭亭带晨霜。行人爱嘉色，君子怀清香。
高叶战风雨，历乱不堪数。诗思与翩翩，坐深良独苦。
阴叶翠瑶湿，薄英红粉香。绝怜秋苑下，复尔见春光。
与君终日醉，犹恨故山违。天欲塞鸿尽，秋先枫叶归。
青油使者舫，白苧女郎衣。总是江南乐，乾坤旧侣非。
地入长洲苑，天回锦绣乡。归来虽慰藉，朋旧实凄凉。
万事存知己，孤臣易断肠。祗应青琐客，南望或停觞。
芳池碧涧同，密藻细蒲通。深浅皆宜水，参差早入风。
镜光容展叶，带弱不胜丛。下体如堪采，连钱冒汉宫。
清秋吟社色，宋玉不胜情。风急猿声碎，天高雁字横。
井梧和露下，砧杵杂笳鸣。酌上桐梢月，黄花香满城。
此庵有佳士，物我两相忘。人世红炉热，渠心秋水凉。
绮罗无弄著，藜藿有馀香。晚路行犹远，烦君更自防。
赐告下蓬莱，山居亦乐哉。开窗邀翠巘，扫石护苍苔。
冗泛谢尘事，清夷养道胎。学充还出去，鸾阁正需才。
邵武城头路，行行重苦辛。高山双倦足，空馆一愁人。
凉月照华发，西风吹敝巾。长安一万里，何处问通津。
疏雨清明节，客中思不禁。荒山一抔土，孝子百年心。
竟岁身南北，终天悲古今。荐蘩托诸弟，挥涕满衣襟。
内则读遗篇，持循自昔年。从夫念一醮，教子学三迁。
络纬秋灯馆，钗钿晓爨烟。平生慈与节，太史费摩编。
斲桐以为琴，十年置茅屋。锦囊细韬笼，龙蛇纹满腹。
城市多新声，齐竽复秦筑。古调无人弹，零落委草木。
碧玉架云端，朝朝倚玉看。时情膏火里，世事奕棋间。
古榻多便静，华簪不博閒。篱根散发醉，又对菊花斑。
野菊生何处，寻香杖偶扶。孤标犹讶绝，佳色旧知无。
老弄真成独，秋来不作疏。金樽谁九日，引满对茱萸。
西风中夜起，天地始肃清。白雁霜前意，玄蝉露下声。
幽人亦何事，版筑初经营。何时登此阁，坐望罗浮征。
相逢庞老家，邀我饭胡麻。树动猿攀果，风清鹤唳沙。
夜来千嶂雨，流出一溪花。记取归时路，红桃十里霞。
野鹿衔花去，渔阳铁骑来。霓裳歌不尽，龙驾发相催。
夜雨峨眉道，朝云神女台。马嵬回首处，寂寞小桃开。
春去寻常事，胡为独抱冤。血流明月树，声碎夕阳村。
思妇频惊梦，游人欲断魂。天涯愁听汝，况复有啼猿。
春日南轩下，数花梅已香。疏枝通月色，淡影接溪光。
忽忽小诗就，悠悠孤兴长。会须怜独立，对坐领年芳。
堂在溪流上，门开云树中。青禽回野日，黄叶引山风。
何日烟霞地，来寻桑苧翁。把酒坐终夕，回首茨门东。
前年近夫死，今日汝云亡。泉石音容外，乾坤涕泪傍。
才名悲造物，星汉失文章。吾道竟谁语，寥寥孤梦长。
虫声破孤寐，起坐转萧骚。白露星河近，西风雁背高。
江山泣吏卒，天地入旌旄。老眼苍茫外，长吟首独搔。
寒柝声初急，残灯燄不修。长吟闻夜雨，独客卧江楼。
节物东山念，朝廷西鄙忧。惊风振丛薄，迷雁失滩洲。
枕上三更梦，愁多记不分。长天低野树，茅屋带星文。
月色万里静，江声永夜闻。武夷犹汗漫，宗社想诸君。
高楼奉亲处，日色满檐牙。寿祝灵椿树，诗歌丹棘花。
绿樽侑几席，白发悦年华。春霭阶庭内，兰孙又茁芽。
脩竹何年种，虚亭散翠阴。清风自长夏，赤日避高林。
袅袅山云净，娟娟溪雾深。地偏人不到，来往动高吟。
好雨连朝足，阶前寸寸青。禽鱼若忭跃，草树亦峥嵘。
向来忧旱者，亦已动歌声。相将坐桑下，杯酒话生平。
纵无谷盈廪，菜根固可烹。天公不弃物，安用烦胸膺。
美人隔沧海，何当驾苇舸。所隔在山岳，吾将攀藤萝。
高居云冥冥，瞻望可奈何。梦接以为期，庶几涤烦疴。
晨兴跨款段，徘徊欲何之。所之绿树外，纳履话幽思。
凉风生怀袖，麦饭甘如饴。暮还约复往，将子当吾徯。
出郭穷西原，行行迷远近。陟岭如升天，下岭如入井。
绿树道上阴，青山水中影。我来日已深，未觉成幽隐。
清风洒尘巾，明月照孤枕。时复采黄花，微吟弄秋景。
一望渺何许，簇簇黄金芽。春罂煮残雪，诗兴清无涯。
亭子依山构，行人此息肩。坐忘清昼永，聊枕绿阴眠。
玄云杳无迹，湾水尚漫漫。山月一何皎，流光溯急湍。
桃李竞春华，年年逐风雨。宁似江上花，清光照秋水。
万里家乡半，三秋信息稀。心情春已去，魂梦夜空归。
年年今夜月，双影照西楼。今夜流云乱，天应亦解愁。
万里音书隔，归期日夜猜。沙头一雁下，可是渭川来。
秋社荒山里，迎龙野庙开。豚蹄田父祝，鞍马县官来。
四山饶雨气，一涧落泉声。此处销残暑，还同茂宰行。
八月风气寒，荷衣不堪补。南还未成行，山馆眠秋雨。
风劲虎狼嘷，盘车石栈高。潼关䟎运急，不敢更辞劳。
霜鼓四更转，冰轮三丈悬。冲寒又上道，忆杀画船眠。
龙尾湾头渡，长船挂一帆。前年北行客，今日几人还。
大树秋霜老，新亭落日孤。登临时极目，风景未应殊。
藩垣出岭表，宪节赴山东。旧有先师化，行惟大道公。
百僚归表率，一志在瘝痌。纲纪从容振，时来视頖宫。
预想山东境，高才起颂声。黔黎誇用恕，寮采荷推诚。
老柏霜逾劲，寒梅雪共明。应同钟宪副，一力振澄清。
古谊惟君独，征途访我遥。梦来淮水月，棹发广陵潮。
脱粟期同饭，村醪为解貂。羁心正愁绝，赖有桂丛招。
清阴何处逢，曲水紫烟浓。映户眠初稳，窥茵舞欲慵。
香尘凡几缕，锦浪有千重。莫共将离赠，年年恼岸容。
幽人多远思，傍郭剪茅茨。林响啸鸾凤，苔痕游鹿麋。
春池碧海入，暗牖白云期。自许秘鸿宝，独令芳径知。
横经依绝岛，津筏意如何。一片浮天色，千秋化雨过。
异香丹窨发，仙液锦林多。遥忆南云响，春风鼓瑟歌。
一毡元不薄，秋去苦炎蒸。蛤月宛相照，鹏风还可乘。
问奇知鸟迹，散帙到鱼镫。何待稽淳古，斯人尚结绳。
身世复何营，空斋薜蕊名。烟霞无结搆，竹素宛逢迎。
对此道心长，翛然尘虑清。因知吟啸者，岂作蠹鱼生。
罢酒尚寒色，颓然拥衲衣。洞萧吹雨歇，残烛映江微。
道路人将老，乡园梦不违。连朝常少睡，支枕问清晖。
道路谈丘壑，惟于此地亲。了无尘事到，各有土风陈。
池集常来鸟，花窥将去人。烛销仍缱绻，半为惜残春。
所欣连夕燕，世事不曾论。得与时人远，常如往者存。
异书抽秘府，嘉树看邻园。忘却春将半，飞花吹入门。
相趁探春去，琴尊一为携。花繁那辨树，湖荡不分堤。
老益希新好，闲能补旧题。酒家知在否，烟雨段桥迷。
北归重得见，未暇道相思。国计今如此，吾徒何可为。
暑禁寒雨积，老任落花吹。剩有衔杯兴，君还进茗糜。
举世悠悠者，都非君所从。有人相许可，垂老一从容。
小雨披群竹，清霜劲老松。别无相对语，墙角远闻蛩。
相逢说牢落，况乃值清秋。满地已黄叶，他乡应白头。
酒边愁较缓，身外老堪休。为赠青天月，须君尽日留。
一杯缘尔设，心曲直须陈。花下何由老，吟边那得贫。
史无磨镜事，客有卖浆人。似此谁闻得，惟应向我频。
我来患暌隔，唯子为好仇。禊事期云愆，于兹亦可修。
危亭俯溪上，溪水傍城流。白沙映如玉，绿草披若油。
濯绥垢既逝，行觞数亦周。渔父不可见，垂钓空沧州。
皓齿复明眉，妆成为阿谁。所思不可见，伫立已多时。
蝶粉涂芗砌，虫罗罥柳丝。提筐向南陌，灵雨怅佳期。
岁时频梦尔，非关儿女情。霜露莙蒿色，江天凫雁声。
浮云吴会客，落日楚江萍。为报秦嘉字，胡尘满汉京。
大儿才八岁，见鲤学缄词。讵识冥鸿性，弥深舐犊悲。
但能长傍母，不必更寻师。莫似而翁傲，飘飘云水期。
侍儿娇的的，玉箸蕴兰衿。去日恋携手，自言能鼓琴。
七盘汉宫舞，长侧楚妃吟。奚难召鸾鹤，贵在得卿心。
君子有所适，出门嘶玉骢。园花悲隋槿，寒雪问飘蓬。
拭泪看灵鹊，含情认守宫。金钱买鸡卜，知尔客辽东。
官柳弄新黄，宫梅竞晓妆。未忘窥宋玉，讵肯嫁王昌。
云靸通鳷鹊，金衣织凤凰。自惭承弁鬓，不觉有微霜。
地角寒初敛，天歌云乍飞。大旗危欲折，孤将定何依。
送雁侵胡月，惊霜点铁衣。可能吹妾梦，一为达金微。
秦时一片月，万古照边州。白动狼烟塞，寒生驿火楼。
关山和泪到，圜缺及乡愁。盈手梅花色，难将寄陇头。
紫塞三关隔，黄尘八面通。胡笳吹复起，汉月照还空。
遢遝仍随马，萧条暗逐风。将军休拂拭，留点战袍红。
片角吹残夜，雄关铁锁开。古城连堞响，奔马踏霜回。
玉塞降羌泪，天山旅雁哀。何人闻此曲，不上望乡台。
端溪天下士，高卧在林泉。四海苍生望，千年道学传。
圣皇今侧席，君子好弹冠。王佐明时彦，风流陋谢安。
悲风起天暮，开帙感双真。绿藿偏倾日，芳梅未识春。
三秋深夜雨，百折岁寒身。谁秉如椽笔，休令漫泯沦。
北阙趋环佩，南都报治成。百僚师揆度，四海仰均平。
轻舸过天荡，高标拂月明。此行应简在，天子旧知名。
知己半零落，生离几怆神。忽逢洛下客，亦是岭南人。
时事频相问，忧心未敢陈。京华四千里，回首一沾巾。
万里川南道，秋深感慨多。汉江冲雨渡，栈道拂云过。
对月应怀友，临杯且浩歌。到家问黄菊，三径长青萝。
此地吾尝治，风尘几度游。道随汾水折，云拥霍山浮。
昔往黄梅雨，今来白雁秋。萍踪倦行役，何处是沧洲。
圣主咨元老，封章遽乞归。黄麻心尚壮，白发愿何违。
事业存青史，勋阶冠紫薇。泌阳富花鸟，相对好忘机。
关西一羁旅，燕北苦孤吟。梦落沙楼月，魂消灞水心。
思君无药力，念尔独情深。湖海孤舟夜，秋来风雨侵。
圣主思弘业，扬兵出紫宸。天威凌瀚海，杀气薄秋旻。
鏖战有边将，奇勋多近臣。传闻奏凯日，还欲下三秦。
画地为棋局，相看趣亦深。推移惟信手，胜负不关心。
得著知秦汉，收枰叹古今。达人观物变，志士惜分阴。
扁舟何处来，浩浩剡溪曲。不是雪夜期，松杉满庭绿。
胡床高柳下，团扇入怀新。笑指纤纤月，蛾眉学未真。
闻道湘妃泪，如何染得成。多应春夜雨，消尽又还生。
暮色起郊墟，牛羊识归路。牧童无枕簟，但铺明月卧。
逐虏燕支塞，屯兵木叶山。秋风生马足，明月在刃环。
小豹随身后，飞鸿落掌间。封侯取金印，生入玉门关。
碧水渺无际，秋风送短舲。丝疏三汊柳，花落半湖菱。
云树情方永，烟波兴更增。何当招地主，来此下寒罾。
青山谁与语，白云空婆娑。壮心徒激烈，岁暮将若何。
三杯起高咏，一啸净秋波。纵横何足道，意气郁嵯峨。
道人颜色好，称是汉时民。不逐龙虎斗，空随麋鹿春。
浩歌移嵩岳，意气凌衣巾。轩荣何足语，高节滋嶙峋。
白云南山来，天际自捲舒。寥落今何事，对此心益虚。
浪迹羲皇后，纵意无怀初。惟应洗心者，绝迹会真予。
蔓草夕靡靡，风庭霜露交。慨然伤日月，代谢何其劳。
盛衰各有时，人无金石资。苦随万化迁，奄忽谁能持。
聊当凭天命，委志顺虚无。得失非所知，抚己自迂睢。
孤冢悲风急，凄凄客思昏。怜君无伴侣，唤起洛妃魂。
朱颜永寥绝，想像见红英。夜壑幽栖甚，无劳送雨声。
再入岘山寺，同观薝卜花。山光如夙昔，秋色感年华。
樵径通林莽，渔舟倚岸沙。别归犹恋恋，信宿借僧家。
翩翩一羽容，高枕足烟霞。沆瀣山中酒，菖蒲石上花。
苔痕侵座遍，峰影隔帘斜。倘遇赤松子，相从驻岁华。
景物春仍媚，芳菲处处同。柳风吹絮白，杏雨落花红。
帘卷西山下，樽开北海中。更堪留暮醉，初月满晴空。
何人开竹院，有客洗梨妆。傍柳通幽径，寻溪度石梁。
落花春已半，啼鸟日初长。徙倚东风外，高情讵可量。
春流南浦绿，泛棹晚风前。对酒争传曲，狂歌独扣舷。
山云来骤雨，岸火起新烟。何处兰桡女，褰裳湿采莲。
江水溶溶碧，峰峦万万重。藤萝悬鸟雀，波浪隐鱼龙。
树色笼朝霭，人烟乱夕峰。清光好迟我，今夜客芙蓉。
萧萧逐马尘，客路酒相亲。鸿鹄非无志，鹪鹩笑此身。
帆迎珠海暮，柳绽白门春。为语社中子，新诗忆寄频。
见说匡君宅，芙蓉万仞山。霞光遥可掇，竹影杳难攀。
插碧千峰秀，流丹九曲环。相将横羽翮，来往水云间。
十年长作客，此夕思无穷。飘泊云山外，萧条旅食中。
江寒芦带雪，日落荇牵风。愧尔烟波叟，长歌捲钓筒。
泛泛宫亭上，停桡日正昏。江天同一色，烟月细重论。
渔火湖边艇，人家竹里村。春来云水阔，阳鸟任孤鶱。
野老歌仍和，篙师去复留。水花凝鹤渚，山翠落渔舟。
竹径归黄犊，柴门度白鸥。二刘多好况，杯酒共绸缪。
白云花影外，堂上一帘春。细雨溪桥路，孤烟古木村。
有鱼供醉客，无犬吠行人。把酒同游处，梅花满县门。
溪径斜斜入，柴门侧侧开。一牛临水立，双鸭避舟回。
病眼青山豁，归心白发催。何因莼浦上，野老共传杯。
去棹轻阴转，前城晚色将。燕云双目极，粤水一愁长。
影带青帘雨，衣禁紫蕨霜。罗浮春欲问，怀尔独凄凉。
日月愁中惜，风波醉后怜。片帆依野吹，归路绕长天。
旅食歌鱼铗，春衣续酒钱。壮心淮海■，深负请缨年。
荒村此一泊，入望暝烟稀。泉水绵绵急，新萤莽莽飞。
愁堪看短剑，寒自理初衣。何限扁舟意，翻成海国思。
秋色今年好，全拚客路经。松风临壑起，菰雨度沙晴。
一饭王孙报，千金季子轻。空山明月夜，栖鸟不须惊。
北里寻僧舍，青山隔水田。扁舟孤墅入，红树碧溪连。
菰米炊香积，茅茨带夕烟。相留无限意，我亦爱逃禅。
洞庭高耸翠，此亦重留名。太古苍茫色，长江昼夜声。
暮烟横北固，晓日近东瀛。玄武昭灵胜，行宫焕紫清。
曲曲桑麻路，层层紫翠台。远寻铜井去，先访竹门开。
云筥采茶入，瓦罂沽酒回。三生不尽话，松日照苍苔。
此峰西竺有，何代远飞来。空洞玲珑窍，天香紫翠台。
金鳌涌地出，灵鹫倚天开。奇胜复奇过，跻攀得几回。
弭棹东溪步，寻诗北固游。大江空有月，多景已无楼。
秋草埋香积，黄芦覆故洲。不堪南入望，吴晋两荒丘。
古庙石湖边，为僧今几年。开堂小游戏，出世大因缘。
生死一梦耳，江山常炽然。遥知末句子，不肯向人传。
病中承数过，清话一炉香。对食同甘菜，忘形不下床。
壁问间笠破，门外倚藤方。惆怅明朝别，何人访闷乡。
黄芦宝积寺，创自镜禅师。佛殿已百岁，僧房今六支。
洞庭山入牖，笠泽水通池。他日吾将到，来题壁上诗。
我生本贫儒，家无担石储。寂寞三十年，徒有数卷书。
朝从圣贤游，暮与猿鹤居。啸歌对南山，屡空恒晏如。
于道固有适，与世良亦疏。山妻幸知此，怡然共蓬庐。
家贫颇好客，客至无所具。嘉蔬不待求，浊酒须尽醉。
顾我非痛饮，古人有高致。好鸟流清声，柔条擢新翠。
物当天地春，人在羲皇世。客去自长吟，聊为醉乡记。
德由孝悌立，身以勤俭持。君子贵闻道，小人幸乘时。
夭夭桃李花，落落青松枝。霜雪一以降，始知岁寒姿。
苦学志虑耗，深耕筋力疲。书以尽性命，耕以充朝饥。
敝箧积尘埃，中有所读书。我书虽不多，圣言则有馀。
上下数千年，直窥结绳初。所贵性命精，岂徒章句迂。
芸香幸未老，时得辟蠹鱼。暮年思寡过，归来守玄虚。
穰穰非我情，崩迫亦时有。自此数旬内，安闲庶无负。
湖中鸟若帆，恍惚过眼后。寓目尽冥旷，日得计所受。
自知关福力，无福焉敢狃。惟有常忍饥，不为神所咎。
微风吹林气，境惬无深浅。落日泻潭影，临流恣遐眄。
灌木澄涟漪，水容纷漾演。人烟虽密迩，颇不闻鸡犬。
宛宛旧行迹，十载一来践。惜无幽人庐，蒿径为子剪。
首夏气始燠，乔木纷葱茜。碧草露偏滋，朱花晚犹绚。
荆扉寂无喧，卧起临书卷。窗外鸣嘤嘤，新莺欻不见。
时睇远山云，卷舒日千变。夙昔安可怀，忽复伤流电。
华屋春将尽，纱窗日易昏。不知多少恨，相见与君言。
月照莼花冷，秦淮荡酒船。还家同一日，为别易三年。
海树含青雨，江鸿带白烟。西风又飘泊，衰草自生怜。
墙头桃李花，墙下多芳草。忽忽又逢春，春光空复好。
食案顿萧条，尘衣日颠倒。嗟我同心人，云胡不偕老。
春深风已和，入户但凄凄。逝水无复返，德音终不迷。
去年双飞燕，又入梁间栖。我心非金石，能不增惨悽。
五十不为天，勤劳嗟未偿。我官已台省，君犹布衣裳。
平生薄自奉，所愿名节芳。相我仅三纪，苟得非所臧。
百年庶无悔，庶几同乐康。俯仰忽不见，此恨何时忘。
养老非无人，鸾刀手亲把。教子亦有师，辞色无少假。
吾父寿而康，惜尔得年寡。吾儿傥能立，庶以慰泉下。
尘世难纵步，眷焉思十洲。蹑履登碣石，濯缨临弱流。
折芳遗所思，玉树无春秋。太虚一回首，岁月空悠悠。
漱齿北斗下，沆瀣何清凉。仰望玉霄府，紫气弥穹苍。
蓉城老仙伯，貌古双瞳方。百年一瞬息，迟我无何乡。
佺期旧僚友，示我还丹道。缄书寄黄鹄，侑以金光草。
琼浆几桃熟，云叶九芝老。玉诏期不来，晞发丹霞杪。
崦嵫山万仞，日落风凄凄。云軿驾牵牛，良夜同安期。
织女濯银河，顾盼生容姿。相看不得语，步月兴遐思。
风雅徽音绝，骚经何表表。每思空同游，颇厌浊世小。
谁侍水仙班，宓妃殊窈窕。谒帝默无言，云軿驾星鸟。
贾生经济才，政书匪华说。鵩鹉同死生，自遣藉庄列。
薄宦亦长沙，喜见庙貌设。治世独忧遑，迂疏踵遗辙。
心地湛日月，嗜欲昏天机。动静未专定，真性随尘飞。
八骏日千里，羁靮故难违。主人坐中堂，僮仆生光辉。
蜿蜒八表外，没景何玄微。瞬息或徇物，谁共羲轩归。
久忆池亭胜，今来览物华。松篁开晚径，鸟雀浴晴沙。
地即谈玄宅，人疑辋水家。独怜幽意惬，不惜醉流霞。
叱马过幽州，横行北海头。朔风喧露鼓，飞电激蛇矛。
奋臂千山振，英声百战留。天威扬万里，不必侈封侯。
独念艰难日，徒劳万里神。闻蝉惊序改，见月忆君频。
锁钥山河壮，风云号令新。莫怜吾性拙，薄宦已忘身。
暑气蒸衣湿，幽栖祗自怜。那堪多病客，偏怯火云天。
旅梦惊啼鸟，乡愁望过船。杖藜何所值，野寺一僧还。
暑雨连三夕，溪声日日流。门前通独木，天上过孤舟。
旧国莓苔老，他乡禾黍秋。故人何契阔，愁绝一登楼。
结束远从征，辞家已百程。欲疲东海骑，渐老朔方兵。
井邑财应竭，藩篱势未成。每经霜露候，报国眼常明。
危亭悬百尺，结构记兹年。陟险消多病，凭高却万缘。
云边燕阙近，树杪越峰连。谁会劳人意，西风一惘然。
我爱将军树，谁同国士忧。沧波回远寇，极岛认归舟。
风堕钧天乐，云横卧月虬。抚君频极目，西北有神州。
蟋蟀鸣玉阶，梧桐落金井。纨扇本生凉，错恨秋风冷。
雨中投古刹，江岸少人行。立马候松径，呼僧问寺名。
断碑经火尽，荒草入秋平。惟有枫林树，泠泠清梵声。
松峰高接天，合沓四山连。马怯新池水，人投野烧烟。
飗飗风出谷，齿齿石成川。诘曲袁江路，心苏百折前。
渝州正二月，日夜雨潇潇。石濑添新涨，江风送落潮。
春催花影薄，林杂鸟声娇。楚客多归思，长天坐寂寥。
春江两岸阔，细雨片帆斜。古戍收残市，寒潮带浅沙。
风偏舟倚濑，春尽鸟啼花。桑柘依依绿，渔矶三五家。
和风搅亭竹，稚笋欲交加。藻思添芳草，春愁剧落花。
檐栖黄口雀，林乳白头鸦。坐惜青阳暮，空悲两鬓华。
风雨春迟暮，江湖日阻修。羁心身外遣，归计梦中求。
花落啼莺尽，泥香乳燕留。年年问津者，空买钓鱼舟。
屏居对芳草，同病喜相将。阑暑人如醉，新秋鬓有霜。
虫鸣风雨夕，萤点薜萝墙。后夜看牛女，还期就一觞。
几醉长安月，因君万里行。片云随袂断，疏影入帘清。
小径花生色，微霜雁有声。他时三五夕，一见一含情。
众壑忽已暝，远近响清湍。山中对僧定，疏雨掩柴关。
柳暗猿狖集，松交风露寒。揽衣中夜起，萝月在岩端。
北窗林影寂，南湖水气凉。园荷始泛绿，丛兰渐吐芳。
抚节迹犹滞，神閒机已忘。无论喧与寂，缅心即羲皇。
河洲双白鹭，皎皎照清流。所希在鲜食，所愿亦易酬。
朝飞浦溆旷，暮宿林塘幽。寄言采薇客，吾与尔同游。
萧条兵火后，井邑数家存。海气兼秋阔，潮声向晚翻。
腥风牡蛎市，细雨木棉村。入夜多凄警，犹闻铃柝喧。
讲席临轩爽，苍山四面围。草香游鹿涧，云触定僧扉。
悟法无真幻，劳生有是非。逢幽良可住，心事尚多违。
王官叶县宰，仙令汉庭闻。宠饯倾朝俊，清光忆近君。
鹢舟三峡去，凫舄九霄分。锦水流营月，巴山入阵云。
朝廷再遣将，郡邑半从军。雍齿封侯地，期君早树勋。
楼西鹦哥树，单栖铁鹦哥。儿童作蛮语，花鸟入滇歌。
停云独倚阑，扣门问来使。云是张公子，永昌送诗至。
小童玉不如，手攀荷叶嬉。鸳鸯惊起去，花下女儿知。
兹晨月初吉，升堂祠先亲。裳衣俨上设，豆爵纷前陈。
炰羞荐肥羜，枣栗维时新。子弟各趋事，昭穆咸在伦。
秩秩慎厥仪，洋洋降其神。令典古所重，永言贻后昆。
元夕会泮池，兹典或云颇。堂上陈笾豆，堂下张灯火。
中座俱时髦，贱子侧席左。既陪弦与歌，矧脱缰交锁。
学问愧无闻，色容焉敢惰。锡宴有常节，极欢非不可。
湘水绿于蓝，数峰青可数。高柳一溪阴，投竿拟何许。
本意匪求鱼，閒情聊自取。莞尔歌沧浪，扬舲下修渚。
别驾通州去，宁嗟蜀道难。金华千古镇，巫峡百重关。
入馔江鱼美，醺人曲米宽。独怜才力健，双鬓未曾班。
奋身报韩仇，决策扶汉鼎。有怀千载上，慷慨心独领。
家贫值时变，乐道事幽屏。赋诗聊自娱，去县不待请。
高风振六合，名与日月并。朗咏归去篇，犹疑见烟艇。
悲风抎黄桑，茇舍依樲棘。岁歉儿苦饥，家贫母犹织。
寒窗秉机杼，卒岁不成匹。里胥夜蹋门，叫怒催纴织。
蹇余晚归田，耕不如神力。一饭愧其人，安敢自皇息。
胡雁乘朔风，矫矫厉羽翼。江南稻粱地，异彼阴山北。
所忧弋者篡，缯缴在寻尺。奈何随阳侣，自剪排风翮。
岂知经罗网，复惧膏鼎鬲。本不飞冥冥，于今悔何益。
有虞昔南狩，死葬苍梧山。帝子泣幽怨，至今竹斑斑。
重华骨已朽，淳朴何时还。我欲往从之，洞庭汨孱颜。
梦寐奠灵琐，怀椒候其间。安得御风去，挥手谢人寰。
乔木岂无枝，高山亦有岑。嘤鸣尚求友，我独无知音。
沉叹和氏璧，掩抑嵇生琴。谁令抱奇蕴，恻恻多苦心。
日出槐市东，送客槐市西。桥边綵舟发，城上夜乌啼。
叶密春云合，花黄秋雨迷。赋诗誉嘉树，长忆若耶溪。
密云遂崇朝，飞雨洒高阁。萧瑟傍松檐，委迤带烟郭。
坐来池水满，吟罢林花落。已知禾黍秋，不奈衣裳薄。
故人能枉策，已是十年期。到寺惟看竹，题门一赋诗。
参军枢筦客，徵士汝南师。不厌青毡冷，黄花尚未迟。
笑汝清狂客，持斋绣佛前。周颙元护法，何胤旧逃禅。
岭砌须弥石，池疏阿耨泉。翛然携手去，尘外息诸缘。
京邑官非小，三朝侍辇来。世家彝鼎贵，群从庙廊才。
何胤宁蝉冕，陶潜但酒杯。旧游堪几醉，能不夜深回。
哲兄书寄汝，日日待抽簪。小草山虽出，金门陆共沉。
烟霞三月梦，虾菜五湖心。何胤归非晚，双栖托茂林。
疏雨不复月，蟋蟀空自鸣。出门送佳客，正值新月晴。
月晴已足嘉，况复惊波平。君知爱月意，莫惜清宵征。
古瓦笼山葛，荒碑仆石楠。江晴初涨雨，城午未销岚。
瓮富鲭羞鹿，杯浑酒饷蚺。邦人尽麻枲，终岁不知蚕。
爱尔山城隐，柴门对县衙。酒资千亩苎，生计一园瓜。
雨步荷巾湿，风吟席帽斜。时时扶短杖，看竹到东家。
家具一车轻，囊书与短檠。吏多难别意，人有去官情。
帆影江沉寺，箫声月到城。竹西寻旧业，烟雨绿芜生。
春梦复春梦，春梦有谁醒。昨日梨花白，今朝杏子青。
青琐振朝芳，星枢耀夕郎。道思明主用，言以圣时昌。
指佞安知罪，图忠顾得殃。躯捐心讵朽，龄短颂何长。
德殒家门秀，才沉庙社光。士林齐洒泪，与尔泣圭璋。
希世无长略，挟策干明时。时髦应景运，迂薄畴见知。
仆徒理装具，言与京邑辞。倦鸟思安巢，遥遥恋南枝。
岂不怀初服，眄睐属恩私。誓将策驽劣，报德以为期。
芙蓉渐摇落，之子旷佳期。日暮孤鸿度，天寒促织悲。
黄粮舂北舍，红叶绕东篱。正是登高候，无由共酒卮。
漂泊依刘计，间关入蜀身。中原无社稷，乱世有君臣。
峡路元通楚，岷江不向秦。空山一祠宇，寂寞翠华春。
鼓绝掩山城，空堂思超忽。孤灯明夕帷，悄悄凉风发。
落叶何飘萧，飞萤互明没。客窗临古寺，坐待微钟歇。
膏火含朱光，玉樽泛清醴。閒房密以静，雪流窗户里。
良友不我适，室阻怅伊迩。异人非我俦，聊酌娱妻子。
名园时共赋，物色两平分。花润不多雨，山青无定云。
花尽忽飞来，岂待南风送。睡起笑相看，不知谁是梦。
亦复迎烟泊，寒塘雨漫流。绿澄孤舫内，蝉咽五更头。
对影悄成独，兼风飒若秋。丝丝遮不住，所得是浓愁。
短棹徐相引，沿洄听所寻。山馀藏露态，云幻有无心。
细树低萦拂，平湾挹静深。怅然增兴绪，那问暮烟沉。
及尔徘徊久，閒云似此心。预闻愁折柳，何可听鸣砧。
拥髻神先悴，迟杯意共愔。所嗟霜露晚，珍重托秋深。
落落自朝昏，残阳逗远村。百虫早缄口，萤翅尚游魂。
虚室添幽响，荒畬杂烧痕。石栏蕉半折，掀顿也频烦。
树瘦麻姑面，花癞戚姬身。有望皆髡顶，无方辟藓尘。
鬼车鸣类哭，饥隼怒而蹲。咄咄将何许，垂头但饮醇。
不免驰驱苦，恬心与徜徉。尘因雨后减，日似客程忙。
早映红参白，新条绿渐苍。常嫌睡欠足，未拟梦家乡。
空霭如相逼，层层隐古滁。煮茶当昼迥，借榻得风徐。
素尚周旋外，文情点画馀。炎歊殊未歇，恋此待何如。
郁然青数点，遂以柏林称。来止初瞻影，迎门仅有僧。
平悬千尺水，幻接几枝灯。但不迷真际，随宜阅废兴。
偶到芦冈上，淹留未肯归。绿槐当户满，细雨入帘飞。
黄鸟初啼日，残春已换衣。平生湖海兴，好客见君稀。
盘石翳悬萝，飞流下层巘。抱琴何处来，心与孤云远。
众鸟天际还，林光澹将晚。为爱松风清，坐来不知返。
投老返斋居，辞荣息群虑。闭门寡俦侣，聊以欣暇豫。
琴册于我亲，江山足诗助。有时携短筇，独往旧游处。
林端倦鸟还，溪上閒云去。适意恒自知，悠悠向谁语。
烛短易见跋，情多须尽觞。浊醪岂足念，所爱春夜良。
既蒙眷顾惠，又枉金玉章。情文发葩藻，蓬荜馀辉光。
顾惭瓦砾质，忝缀珠玉傍。愿言久远好，毋㬱兹夕长。
林泉何历历，雨过转萧然。潦穴通藏蚁，风枝落病蝉。
清疏关独解，飞动惬终篇。乘兴今何道，高楼云汉边。
倦飞还就啄，欲宿更呼群。片影依山月，孤鸣入暮云。
旧巢应不负，密树暝难分。三匝声逾切，无劳送客闻。
行眺不得志，萧然还掩关。雨中千树橘，花外万重山。
湿鸟归恒暮，孤云去不还。啸歌向天地，吾意醉醒间。
雨声临夕起，耿耿度寒霄。卜霁日连日，萦愁朝复朝。
宁辞病花柳，颇怪妒渔樵。祇合擎飞沫，旗枪款寂寥。
连宵苦积雨，昨日且轻雷。水阔蛟龙怒，天长鸿雁哀。
蹇沙颓潦竹，腐蕊落风梅。耕凿年年事，艰难谁为裁。
十日九风雨，乍晴天有霜。凄清动高阁，飞洒到虚堂。
积柳疑飘絮，凝花作淡妆。山中无一事，对此意何长。
怀人惊节序，握手限津梁。沧海交情远，云山别路长。
论花朝倚袂，倾酒夜焚香。彩笔知无恙，何时接雁行。
坐觉春风转，蹉跎岁近除。一年看又尽，双鬓感何如。
暖入花争笑，寒归柳尚疏。野人相唤饮，随意剪青蔬。
名花喜相识，况复此同看。远韵良先桂，芳名耻后兰。
露含金液浅，风引玉香寒。百亩离骚客，应怜赠所欢。
幽居人事懒，怀尔独愁思。一负芳辰赏，同愆雪夜期。
花明朝日露，柳长别时丝。不尽怀春意，芳兰可赠谁。
凤池春草绿，一别几经秋。朝野频相问，江山肯久留。
乘潮观海市，簪笔上螭头。画角催明发，含情独倚楼。
紫陌红尘静，看花御幄前。禁城春似海，兰省夜如年。
雨过千山秀，天高一鹗骞。河桥朱旆远，凝望五云边。
相逢俱在客，相送各还家。聚散犹萍水，登临总物华。
鸟啼新霁晓，风折未开花。明日丹阳道，轻雷殷去车。
高拂柳丝齐，莺声满御堤。风送名花落，香红衬马蹄。
兵后同为客，悲秋奈别何。一尊停桂水，双剑指牂牁。
世已轻贫贱，吾将老薜萝。飘然各歧路，去矣慎风波。
道值投荒日，恩深报国年。馀生辞槜李，垂死到炎天。
去住君亲系，安危宰相悬。亦知魑魅喜，敢望圣朝怜。
巫咸不可问，独醒近何如。五岳图空负，三湘泪未疏。
名收党人籍，章入史臣书。客莫歌哀郢，猩猩傍谪居。
金鸡何日赦，丘壑梦常依。绛缃怜何罪，苍生望早归。
传经资旅食，裂黻制戎衣。目断南来雁，逢春又北归。
削迹归何晚，排阍死不辞。卧苫黄阁日，疏草白云司。
戌远身仍锢，天高哭岂知。世人那免忌，吾道转堪疑。
云疏月吐华，叶老林张绣。凄清意独苦，萧爽气初透。
白鹤飞又还，青鸾报何后。卧听银浦涛，人与秋山瘦。
至乐本无声，简言始遗味。至治本无为，用察乃兴伪。
饮水终自乐，抱独仰何愧。强置方丈筵，欲畅顾多累。
欢谑志已驰，将送礼复赘。安得同心人，忘言日相对。
太虚虽泬寥，二气自阖辟。山岳虽不移，万物自生息。
谁言吾静拘，吾静乃得逸。居静渊水明，行静岩月出。
应断亦不蹉，百感难混寂。岂必歌继謼，方能谢忻戚。
羊车行乐处，歌吹隔萧墙。赖有邻房女，时来说故乡。
秋池行乐去，池树色已暝。雾下夕衣凉，月上风帘静。
饥禽堕疏竹，鸣蛩出深井。夜久人事息，萧然诸念屏。
一榻浑如水，雪天未肯明。怜吾愁不寐，到户寂无声。
白满思山谷，寒多念友生。正当孤绝际，忽听晓钟鸣。
天地不可必，春风或度关。阴山一半揖，遗老共生还。
杖指乌衣巷，船归黄木湾。亲朋未尽鬼，恸哭后开颜。
未了黄沙债，偿他止一身。便从今日死，已是旧朝人。
乞食真惭粟，看书若有神。无端思故事，数点泪沾巾。
去去莫回头，苍茫塞上秋。死生从此异，人马尽成愁。
不敢高声别，唯应暗泪流。他方倘相忆，但索鬼门幽。
采采山中蕨，无为席上珍。同甘辽海雪，难比故乡莼。
到壑犹闻禁，盈筐未是贫。老僧知此味，好寄莫辞频。
我昔见君日，知君慕远林。方肩斯世重，不作世间心。
古佛机难扣，孝廉船已沉。未曾沧海变，怀恨到于今。
与子别来久，相思日几回。有时成邂逅，多是梦中来。
去岁当秋别，今年秋未回。逢秋能几度，白发鬓边来。
日晏出西掖，鸣珂每独回。感怀如有作，应寄塞鸿来。
好友信难聚，君言将勿然。二三同志外，凉落古人前。
表物孤存性，避言理独骞。龙渊知我者，瘗影自年年。
鸾乃凤之族，寂然君子堂。人皆咻即墨，我独说桐乡。
赫赫名何事，悠悠恺自将。江南多苦状，天意正苍黄。
忽忽自兹去，澹然诣一山。物心因趾往，我意与松间。
蔬茗敦醇理，耘锄恤力艰。便从岚翠转，绿净见汉环。
百蚿噬一凤，人面而羊肠。失足迷天路，投荒赋夜郎。
江河千古血，椒桂寸心芳。手摘少微近，蛾眉唁楚羌。
读罢残书哭，夜深星月凉。魂曾经采石，梦可到潇湘。
仅见鬼狂稚，何疑天老荒。男儿七尺影，色笑学吴倡。
了不异人也，宁知身后名。凡骃皆虎鬼，是剑即龙精。
象祷山河过，螾神物不平。勿忘美疢意，方蹶表前生。
骨肉如萍叶，相依惟一甥。亦知眉髧短，耻与魅魌争。
世已轻文举，谁其说正平。寄书地下父，莫读孤儿生。
海若伐河伯，云屯喷怒鲸。碎如转石叩，趹甚奔骝砰。
迸作万条泪，旋为千顷泓。其渔吾不恶，天意自琤琤。
书客香魂冷，寒光照夜青。已看风坠叶，还似水辞瓶。
洒泣卖僮约，灰心瘗鹤铭。暮江天碎碎，枫鬼拜前庭。
世犹存我辈，未可哭天崩。象理生乎震，河心峙以冰。
治安羿浞足，礼乐鲮鬿兴。遑恤从逢比，雨风泣二陵。
秋山过雨后，一望有云连。水落归前港，村深出暮烟。
疾风憎木叶，白月漾江天。景物堪幽赏，车尘自可怜。
秋到豫章城，登楼入夜清。未能分树色，空自有江声。
客散尊仍绿，山横月半明。风波看满目，行者莫须行。
秋风何太急，吹落半庭槐。野草自添绿，芙蓉未肯开。
弟兄一日酒，勋业百年灰。此意谁人解，相酬到几回。
风急红尘动，昏昏白日寒。马从云里出，人在雾中看。
群仆竟何去，周行却自宽。眼前分未得，望不到长安。
阴雨迷行色，朝朝不放晴。直愁千里滑，转觉一身轻。
旅食惟家好，征途速路程。行行复何顾，忙尽为虚名。
四海文章伯，三朝柱石臣。林泉谋养浩，山岳恸归神。
门下依仁久，天涯洒泪新。束刍无路奠，肠断浙江滨。
海内传忠义，侯君世德长。鼓盆居静室，挥剑死封疆。
祠柏凌霜翠，亭梅带雪香。台山南望处，彷佛见辉光。
黄甲蜚英俊，乌台早致身。澄清曾揽辔，忠鲠独埋轮。
勋业追前辈，风声起后人。九原松柏冷，相望欲伤神。
岁事卜阴晴，朝来雾气清。天开熙皞象，风度笑歌声。
丰稔传乡国，繁华记帝城。客居无好况，愁减为苍生。
除夜围儿女，高堂隔老亲。本无经世策，空作去乡人。
勋业看吾友，蹉跎叹此身。家山并仕路，来往自嫌频。
岁序如流水，滔滔不肯休。青灯相对坐，浊酒暂扳留。
身世将安适，才疏拙自谋。梅花开雪里，笑尔不知愁。
圣主坐明堂，霜台振纪纲。老臣膺简命，南国倍辉光。
已觉豺狼遁，遥看凤鸟翔。离筵回首处，秋思正茫茫。
身事怜衰白，羁栖感岁年。云霞占晓日，花柳媚晴川。
家远书难得，鸿归信欲传。高台频极目，风景故依然。
风物开新岁，关山念远游。慈闱三载别，宦邸一身留。
诗酒聊乘兴，烟花岂解愁。目穷飞鸟外，魂断仲宣楼。
望望长安道，秋高紫气新。燕台真得骏，汉苑欲歌麟。
笑折看花屐，狂呼漉酒巾。老怀无浪喜，个是眼中人。
野寺乘春到，萦纡一径赊。风声残叶乱，人影夕阳斜。
醉墨怀僧壁，歌钟失帝家。冯唐多逸兴，随处岸乌纱。
骋望摅幽抱，兹游良已迟。冈峦联楚蜀，台殿阅陈隋。
云物苍茫外，莺花寂历时。谈兵怀杜牧，对酒写乌丝。
还家臣职尽，摄守郡符新。心同端溪水，迹比峡山云。
朝野无交牍，桐江有钓纶。时无张刺史，脚板但空闻。
重叠四百峰，铁桥在何处。莫将别驾来，同到飞云去。
沧溟几万里，山泉未盈尺。到海观会同，乾坤谁眼碧。
甲兵满一船，江门来访别。赠君欲何言，笑把梅花折。
俯仰景何限，登临思不迷。星河檐外落，城郭望中低。
堂静吏初散，台高燕不栖。簿书晚来暇，秉烛和留题。
月出东岭光，风来西树声。秋景倏然异，令人心意惊。
君子有所蕴，失时终不鸣。独怜青镜中，白发日夜生。
明珠有照乘，其焰百尺长。如何污涂泥，世人不得将。
终然有时出，夺月争夜光。至宝非可私，献之天子傍。
忆昔天子都，三载竟忘归。谓将拾功名，所志非轻肥。
翻然忽自悔，自售古所讥。归来山中居，坐看双轮飞。
山居亦何乐，所乐在泉石。盘桓抚松桂，兹乐岂易得。
白云如飞鸿，过眼时历历。俯仰天地间，孤踪寄幽僻。
古庙三贤在，方塘一鉴开。水流螭吻出，源发鹫峰来。
树影波心见，茶香云外栽。竹炉有风味，醒却紫霞杯。
偻环绩溪树，面面长苍翠。楼头聚爱人，时作连枝会。
楼近绩溪石，石镜明于镜。聚爱楼头人，照面照心性。
㶁㶁涧下水，萧萧竹间风。爱此幽且深，葺宇当其中。
既无纷嚣杂，且有静省功。吾道在方策，隽永将无穷。
至理苟冥会，万象咸昭融。悠然起遐思，忘彼南山崇。
美人结飞珰，明月何皠皠。间之珊瑚枝，其缫以五采。
此物曷致之，锡贡自南海。有材苟适用，无幽不见采。
嗷嗷众赤子，望望将告谁。诗人咏岂弟，奔命何可迟。
驭促马则疲，水烦鱼不滋。往者皆谓然，来者能忽思。
西望姑苏台，近临百花洲。白露正为霜，行人不可留。
但感鸿雁集，不伤麋鹿游。月明歌子夜，民生庶其廖。
远客京城中，赖有之子并。出处靡不俱，岂异形与影。
俛仰忽不乐，暌离生俄顷。执手临路岐，语语不知永。
明明天上月，既盈还复缺。聚散谅如斯，无为旸内热。
同气恒相求，岂限吴与越。精灵风然合，不见双巨阙。
久不出城市，幽居道自尊。云深溪欲雨，树密昼常昏。
懒性惟依枕，看山辄启门。悠然人境外，流水自潺湲。
山居少邻并，田父两三家。夹岸流莺好，当门绿柳斜。
春畦迟播谷，松径早收茶。最喜新晴步，溪头踏野花。
端水衣冠地，离群感昔年。浮云自朝暮，往事在山川。
飞锡庐山上，浮杯粤海边。相思定何处，松月照寒泉。
王孙当岁暮，迟滞故园归。五老峰头住，悠然歌采薇。
閒脩高士传，常着比丘衣。独有罗浮侣，同看春草肥。
岳渎郁奇气，东南挺大儒。鸿章俪典训，高行重师谟。
言念先文烈，挥毫绍董狐。精忠如可述，公道岂曾孤。
日落月复生，升沉感慨并。古今俱若此，旅夜难为情。
潮水三更起，村鸡历乱鸣。镆铘时一拂，寂寞壮心惊。
山园卜筑静，门对大江开。花木繁阴处，罗浮翠色来。
青毡空故物，黄卷属多才。不负先人意，弟兄君子哉。
酒不厌时异，同倾一夕愁。雨生三月节，楼住四时秋。
目断湘江渺，心期石洞幽。何时蓑笠去，高卧白云头。
李氏好居僻，野人心所同。窗连双塔近，溪与大江通。
古木生春叶，行云变谷风。那知秦汉里，忘却乱离中。
扪萝跻绝顶，开户见仙窗。薤叶垂金简，松阴覆石幢。
飞梁临绝涧，危磴咽寒淙。遥望孤飞鹤，飘飘意未降。
松门开羽景，花径听鸾笙。紫气双龙直，青天一鹤横。
岭悬春树杳，潮入暮江平。况惬烟霞赏，芳尊共一倾。
凉露沾朱缀，轻烟隐玳筵。河边摇素佩，汉曲拥花钿。
灵匹欢今夕，云容忆旷年。姮娥依玉兔，流恨桂宫前。
高言无与晤，㩦兴陟幽庄。燕泥纷上壁，蚕叶半垂筐。
暖池鱼弄荇，晴坂草吞霜。欲奏思乡曲，关山绕夕阳。
攀山辞玉笥，辍浦问珠林。四村流水暗，三月落花深。
岭晦行云气，沙明止岸阴。所思若下士，被发正鸣琴。
秋物祇林浅，禅阶古石平。香台七祖塔，法树十围荆。
杖飞犹置井，山匝似为城。即此未遑息，徒令岩壑轻。
九日复九日，久客畏高临。云使乡心近，江承秋气深。
杂花难似菊，孤雁不随禽。非君重节物，谁肯到松林。
别海迷回驾，依湖狎隐堂。玉枕冲朝采，珠灯汎夜光。
款言霞上尽，投兴雪中长。还应艺松桂，同嗣大年芳。
白兔天边月，黄龙戍外城。蟠蛇明扎阵，哨马照归营。
镜破佳期阻，轮圆虏命倾。丈夫取报国，莫念妾身轻。
隐吏烧丹地，飞楼灿碧峰。锦叶妆隋瓦，瑶阶起汉松。
泉香经药洗，虎善与仙逢。探历未云毕，高城发暮钟。
缆带水中苔，船从树里催。草声听岸过，沙色辨风回。
洲土长崩屋，村山或起台。无论下与上，俱是离家来。
风炎蒸尽急，渚枉逗舟逶。僻岸无凉草，丛松有避枝。
俜童载叶记，幼妇汲泉思。往迹兼今意，临觞首自欹。
混混复磷磷，孤亭水石滨。浊时因潦汩，清处见天真。
旅望凭高尽，渔歌入兴新。祇疑浴波鸟，犹是濯缨人。
雁逐暮云断，蝉惊秋梦寒。萧条关塞曲，不复和愁弹。
观山有奇术，捾此天地根。白云飞不去，一片玉浑沦。
天远水复遥，白鸟独长往。当从息机人，发此天际想。
海岸水西流，看山正倚楼。迢迢烟九点，笑指是齐州。
汗漫鱼龙窟，消摇虎豹关。死生浑托醉，何独夜郎还。
昔者列禦寇，泠然禦其风。方诸彻秋水，乃今见犹龙。
人家青树合，僧寺白云封。谁共诗翁坐，夕阳听晚钟。
我爱山中住，山中秋复春。白云长罨户，来往断无人。
暮雪一何急，玄云莽欲垂。谁为黄竹咏，千载有余悲。
鸿雁稍疑羽，关何骤失岐。蓟梅寒入酒，曾共故人持。
一径渔樵外，孤亭水树间。池春芳草合，庭午落花闲。
僧为征诗至，儿因贳酒还。卷帘看野色，微日下柴关。
小物经霜耐，漫观知帝仁。根荄随定分，梅柳自争春。
未萼先含媚，无言亦动人。沉沉梁苑夕，吟赏萃儒绅。
北来汉使者，秋枉粤山人。遥指飞霞上，青松挂月新。
孤城沾宿雨，旅客困征蹄。冀北音难至，齐东望转迷。
金风入夜肃，蛩韵趁人低。留滞中山道，式微吊古黎。
种梅山径边，下有牛羊道。童竖恣攀翻，纠缠易枯槁。
殷勤谢邻翁，爱此寒花好。放牧须前山，前山足丰草。
明日是除日，向此山中来。百卉俱已腓，寒花为我开。
冷淡聊自娱，自非调羹才。裴徊未忍去，安知岁月催。
相见但云晚，知君意气同。道能窥一马，文不尚雕虫。
定水忘言外，迷方独醒中。清斋闻磬后，时复想高风。
晃日金英动，牵风翠带浮。何能常对此，忘却杞人忧。
秋宴群芳歇，东篱独有花。敢云持晚节，不解斗繁华。
抱瑟花阴下，朱弦玉指纤。东风弹不就，明月下前檐。
有鸟声悲切，初闻涕可挥。似谙行路险，故唤不如归。
暖风欹绣帽，霁色称华裾。拾翠郊原遍，欣然共小车。
道人冰雪窝，岩栖称岑寂。洞门白日阴，三径青苔色。
片云檐外生，落叶阶前积。更深竽火红，昼静茶烟碧。
淡泊中自怡，安居无不适。彼美西方人，时时劳念忆。
青山澹斜晖，惊风在高树。行客起遐思，双亲发垂素。
云飞沧海遥，雁下寒空暮。老来惟梦归，随君故乡路。
日暮众鸟归，孤云亦还山。市人争渡息，小舟沙际闲。
我屋西峰下，半出青林间。钟声动深念，无为尚尘寰。
三日雨不绝，山中天所留。泉声琴筑和，树色碧苍稠。
言话须谁共，简编良我俦。澄然神观寂，无处起穷愁。
懒性任庭芜，疏帘映槁梧。雨寒先宿燕，溪晚竞招凫。
独趣幽花槛，时情浊酒壶。等閒今又古，何用问谁吾。
道在从吾懒，家贫觉虑轻。閒观乞米帖，喜得煮茶铛。
情话逢谁洽，诗逋积未赓。落花风雨夜，一笑悟浮荣。
滴滴出石间，初疑松上露。点易日有程，还应周天度。
众庶星为象，周天度有常。何当逢散乱，未易卜灾祥。
寂寞何王苑，荒凉废寝孤。月临还玉砌，风振自金铺。
春暖狐交窜，天昏鹳独呼。可怜台下柳，还对古城隅。
露结金扉冷，霜凄绣幕深。搴罗出素手，乘月响清砧。
高入宫云断，低随阁漏沈。无言为谁苦，永夜助蛩音。
幽人脱尘网，习静坐壶天。万籁流云壑，千山响玉泉。
林霞明夕浦，松露湿朝烟。永矢谁能悟，高怀迥自怜。
万国朝天罢，孤臣返旆行。清秋看过雁，落叶下高城。
海岫临淮出，江云入楚平。定知先揽辔，早晚望澄清。
胜迹幽人赏，名区雅志便。竹嵓深窈窕，石窦泻潺湲。
水色衔阶绿，苔痕入径鲜。为耽丘壑静，松桂伴长年。
不识王孙馆，翛然水竹乡。林堂秋黯淡，烟溆晚苍茫。
雅会留孙绰，追陪愧子方。传杯散图史，馀兴满沧浪。
珠林开宝刹，福地尽楼台。神鬼虚堂静，丹青画壁开。
飞泉天外落，独鹤岭边来。恨不同君往，登临谢俗埃。
停轺问土俗，踯躅越王城。古月移前垒，荒风宿鬼兵。
燎衣残灶火，击柝远河声。午夜看星气，晨鸡或肯鸣。
薄暮交游尽，残山老弟昆。漂摇羽尾急，跋涉胫毛存。
落叶辞荆树，荒云守蕨根。暂归犹胜客，敢作故乡论。
念乱忧方大，披荆尔忽来。乍询家室在，初谂甲兵回。
海峤风秋劲，芜城门昼开。秣陵云气好，重上射陵台。
秋林风爱晚，汀雁下参差。月到山先隔，舟横天忽移。
吊湘谁作赋，哭楚绝援师。泪拭先臣剑，君恩国士知。
出门恋慈母，珍重万千言。道路空依仆，艰难为请恩。
孤帆轻过峡，深夜怯啼猿。泪落西江水，无从到楚沅。
辛苦久为怜，相随已及肩。肯依牢落客，惯对冷厨烟。
涤砚惊池黑，携囊说背穿。时偷床下酒，微醉读书前。
不识人间字，遍寻中国泉。发长能一丈，齿少亦千年。
山辟居牙气，舟消黑蜧烟。绝餐知几度，危坐未曾眠。
一辞峰上寺，远隔雁门师。入社曾虚约，还山未定期。
有饥驱我拙，无计使人悲。料得禅房里，同参品论时。
轻别强长笑，难为别后心。单衣兼短烛，寒雨共秋林。
忆与焚枯酌，谁怜拥鼻吟。愁登高陇望，更有女儿砧。
夜寒连被起，瞩目乱山中。鼠蛰眠枯草，鹰鸣生劲风。
小溪流积雪，高岫挺孤松。命仆搜茶具，吾将邀遁公。
畏人成小筑，三径傍石开。一鉴星河动，双旌日月来。
蹉跎成老大，松菊且迟回。词客风流在，相将十万杯。
秋日梨花咏，道园曾有诗。青枝已秋实，白雪尚春姿。
苏子非今梦，杜陵忆少时。不因良友笔，谁重昔贤思。
山势西来尽，波平接太清。地连天堑重，名盖石崇轻。
镜净空无滓，风翻浪忽惊。掀篷莫回首，何限故乡情。
舟行堤渐阔，圆影浸空清。浪荡四山动，帆飞一叶轻。
望远心如醉，思亲梦亦惊。君恩天广大，那可不陈情。
野树秋容老，层峦晓气蒸。寺钟如隐隐，江水自澄澄。
举世悲伤足，何人乐曲肱。抱琴林下者，好结浴沂朋。
且酌樽中酒，重逢未有期。歙南看月夜，江右望云时。
路逐溪声转，山随行处移。明朝登岭后，回首倍相思。
岁月怀桑梓，霜风到客衾。思亲方寸乱，送客泪痕深。
此去望乡信，何时闻好音。神光应变化，宝剑暮龙吟。
报国空怀策，思乡懒上楼。家山千里远，湖海二年秋。
世态须青眼，羁栖自白头。倚门思子泪，应寄浙江流。
不作东山卧，空登王粲楼。丹心朝对日，病骨夜惊秋。
故里频来梦，吴霜易上头。憾如江水阔，薄暮接天流。
家山不可望，南国暗旌旗。怕读登楼赋，长吟伐木诗。
云低江树远，天阔海帆迟。却忆同舟夜，何如载雪时。
家近神仙宅，苍松一径遥。閒来弄泉石，无意问参寥。
古人已云徂，今人思继武。应知后来人，要以今为古。
日暮荷锄归，就此轩上息。西畴犹未耕，迟我养馀力。
煦煦依浮藻，遥遥避钓钩。濠梁隐君子，知乐不知愁。
爱菊因投绂，柴桑亦任真。谁知千载后，复有姓陶人。
斫却青桐树，墙根自少阴。流金日应铄，何物助清吟。
茅屋藏深树，柴门对远山。主人多不出，杖屦得常閒。
春色来何处，桃花路欲迷。为言垂钓者，中有武陵溪。
西风洞庭波，落日苍梧野。挈兹瑶芳枝，将以遗行者。
罢归翻自喜，旧业有青山。积雨稀来客，孤云独往还。
良朋枉高倡，抚卷一开颜。何日还乘兴，题诗到竹间。
磊落元高士，飞腾且壮年。骅骝万里路，鹏鹗九秋天。
白璧先淹楚，黄金晚入燕。春花烂熳日，定醉曲江边。
东明花满县，令宰即神仙。宓子今为政，河阳复壮年。
隼?开雨雪，凫舄向云天。何地传消息，相闻在日边。
盖拥千官出，鸣銮历上都。清涂驱海若，飞驭役天吴。
云树张仙幄，山花荐御厨。恩光遍岩穴，中谷动嵩呼。
主第开新径，仙源处处通。晓云低拂树，春鸟静吟风。
水带天湖碧，花分御苑红。凤箫声缥缈，疑隔玉楼东。
承恩归旧里，祖帐满都城。恋阙丹心在，忧时雪鬓生。
锦江秋月白，剑阁暮云横。伫看平津诏，苍生望老成。
匡庐最高处，迥与碧空齐。下见众山小，回看落日低。
松间调野鹤，云里听天鸡。晚逐钟声去，相将度虎溪。
客中仍送客，离思渺难任。歧路一尊酒，故人千里心。
归云冲落雁，寒角乱秋砧。湖海风尘里，前期何处寻。
摇落楚山头，嗟君岁晏游。相看歧路别，翻动异乡愁。
雁影湘江月，猿声巫峡秋。仲宣怀古地，乘兴好登楼。
飞来江上寺，幽胜绝尘氛。树老皆黄叶，山高多白云。
雨花长日下，仙梵半空闻。顿起安禅想，同参猿鹤群。
烟萝小径通，一室挂云中。树影暗浮水，秋声半在空。
疏钟山际月，孤榻竹边风。竟夜浑无寐，清谈对远公。
独坐双峰暮，超然远俗氛。林疏微露月，石峭暗藏云。
清梵连渔唱，飞鸥混鹤群。茫茫天水际，秋色迥难分。
方外惬幽寻，清虚长道心。閒门芳草合，古径白云深。
带雨龙归洞，衔花鸟出林。时闻笙鹤侣，天际下空音。
偃蹇凌秋色，芳菲送晚花。殷勤谢桃李，何处竞春华。
种岂依云碧，栽非傍日红。吴刚休错认，生意任秋风。
溪上迷秦洞，天边窃汉儿。无言谁得似，惭谢论功时。
丹脸横墙出，红妆拂地垂。春风多少意，尽入曲江枝。
着雨靓浓妆，含风散清馥。舞蝶谩翻翻，花神睡未足。
六合故人少，为君歌别筵。青灯照华屋，白发怨流年。
山绕荆门路，江浮楚国天。明朝从此去，何日望归船。
渡水复登山，浮云似我閒。村花当径发，林鸟背人还。
绿酒堪怡性，丹砂可驻颜。几多名利客，白首叩秦关。
高阁霭馀晖，双双燕子飞。酒斟青玉案，歌唱白铜鞮。
眠柳惊春梦，流莺破晓迷。缠头双锦段，争买醉如泥。
江上葺茅庐，公然与世疏。独歌梁甫调，不草绝秦书。
白鹤怀山果，青猿摘野蔬。萧萧双短鬓，两月一番梳。
青山望不极，古木下斜阳。野水呼船渡，村醪倩客尝。
亲朋俱旧识，富贵两相忘。好约诸年少，看花引兴长。
一径入幽深，迢迢接远林。草堂无俗客，竹坞有鸣琴。
欲觅吟诗伴，还期载酒寻。古来韬隐者，不肯屈黄金。
我爱小蓬莱，昆明几劫灰。青天舞黄鹤，平地筑仙台。
瑶草栏边长，蟠桃海上来。始知弦管地，回首即成哀。
山童先放鹤，同约野人登。树密藏花窖，江空露石棱。
赏心徒有酒，系日却无绳。兴尽归来晚，柴门唤不应。
五年难见面，昨夜始逢君。画馆低炎日，青尊入海云。
身危能久借，吏隐任予醺。酒后风帆急，骊驹不忍闻。
戎马殊方急，君今何所之。人群仍纵酒，客路只题诗。
剑倚风尘过，丹成日月迟。管宁将度海，莫遣世人知。
雨前风更急，霁后夕流昏。云拥苍厓树，花明白水村。
饥寒谁比数，老病我犹存。万事俱寥落，归来但掩门。
吴兴天圣寺，长老有余工。种药寒云外，分泉杳霭中。
看心孤月满，照影万缘空。我是陶元亮，常来访远公。
山中一相见，知汝是秦人。爱月乡心减，迷花客路新。
云霄岂尽意，诗赋不无神。异日还家去，长安正早春。
日暮怜君至，相看鬓欲丝。佛灯欣上早，僧饭喜过迟。
同病悲前事，连床问后期。可怜霜霰近，疲马向京师。
西京王子侯，醴客重南州。闻乐曾看对，称诗雅好游。
翛然大鸟下，凄矣乱乌愁。何处吹笙过，缑山一片秋。
唤艇趁沙墟，还归杜曲居。花边谁得似，世上近何如。
芳思孤烟外，高谈万古馀。正嫌西蜀客，迢递献权书。
息鸟争枝定，孤舟避暑行。客忘竽瑟好，石弄鼓钟声。
雷斧惭虚假，星枢望独明。浮生鲜扃钥，魑魅哂摅倾。
望中三五户，青麦绕山居。自理鸡豚栅，谁程子姓书。
生涯依蜡树，吏政剥棕榈。未羡高车客，能令骨肉疏。
传人将野苣，雨色尚萋萋。旧圃名春菜，繁根削夏畦。
村盆寒逼瓦，豪箸刺妨犀。子美他时兴，狂歌付瀼西。
十年江国梦，一棹蠡湖秋。逗野裴堂绿，纡山谢宅幽。
有怀知独咏，无事忆同游。休弄蒹葭月，蒲轮访乐丘。
逊节捐留务，明心抗朴忠。望隆三立上，功自四时中。
朝著归清议，邦人识素风。增江多间气，重见菊坡翁。
何幸试灯夕，初看万象清。诗投吴茧净，香染越罗轻。
乐社樽相属，严城锁未横。御楼延故老，不负北宵晴。
蓐收已回辕，玄冥正司令。草木尽黄落，蛰虫俯而静。
尔蛙何从来，恍焉失初性。凌寒发狂声，聒聒莫知竟。
捕之良可矜，聆之顾非正。愿尔深自默，毋为骇时听。
银潢半天来，窈窕几千尺。空林送清声，遥壁荡晴色。
炎晨坐披襟，凉气拍胸臆。吁嗟南华翁，高怀有谁识。
区区南闽来，蓂荚屡更易。鞍马厌道途，风霜改絺绤。
岂无林渊思，民痍未痊革。引睇桐城楼，寒云万山白。
息轺古招提，时维孟冬莫。天气熙如春，宵蛩起幽诉。
独聆不能眠，披衣坐风露。缅怀踏歌人，翘翘亦何故。
山月晴初见，松云散不闻。避人甘孑孑，对客敢云云。
举世皆巾帼，何时再檄文。自知非孔圣，鸟兽与同群。
尚子原无累，经年逐马尘。息心空望岫，免饿幸依人。
盛发风何怒，搓牙木有神。几回思买隐，自哂许由贫。
绿野尚湖北，红桥乌目西。落花眠犬吠，垂柳影鸠啼。
景以文章布，山因富贵迷。主人登垄断，门锁夕阳蹊。
明月今何好，晴前雨四旬。清偿连月晦，色润万家春。
乱叫林中鸟，频跳陇上鳞。穷檐吾见汝，喜极反生嗔。
一忍游斯世，穷冬境自春。学能安素位，诗不怨骄人。
家破非缘已，朋来肯诉贫。吾天期重荷，百鍊到君身。
入门山接待，一榻慰苍凉。芟草蚊无室，浇花蝶有粮。
西湖犹在眼，禹穴未开囊。细理兹山水，消磨夏日长。
高树凉飙下，吾其解带风。看飞锦绶鸟，听叫白头翁。
面目今伧父，乾坤一裸虫。喜无苛礼法，束缚到嗣宗。
朔寒苦积阴，烈风无时休。况兹在万山，居然抱穷愁。
矫首瞻王明，偏照东南州。阳春一以布，皇华载咨诹。
感彼草木秀，使我疮痍瘳。愿安黎庶心，六辔少淹留。
薄采泮池芹，终朝不盈手。迩来卧空谷，蓬室甘老朽。
馀生偶然全，当此丧乱后。幸逢治化新，民弊赖绳纠。
我公负经济，乃出群贤首。汇征徵自兹，海内归浑厚。
淫雨妒春颜，偏侵客舫间。浪迷来处岸，云暗望中山。
聊借联舟话，稍舒逆旅颜。翻怜芦港里，渔艇一篙间。
熹微天际头，转觉波间浮。柳色娇平岸，沙痕白浅洲。
暴阳禽对对，展翅乐悠悠。趁此春光好，载晴度客舟。
天清登冶城，旷望开襟抱。凉风送雁迟，缺月堕江早。
回首吊荒墩，长歌起烟草。日斜驱马归，彷佛西川道。
花院弹琴罢，中流趣羽觞。仙舟同载郭，鱼艇异如棠。
沙雨斑斑细，陂云冉冉凉。定知归路晚，棹影乱斜阳。
七舍东关路，还家即胜游。水清如拥镜，山好只移舟。
江唱曹娥晚，岭谣天姥秋。途穷乡语入，台越此分多。
倦马方辞枥，鸣鸡已在田。松风藏五寝，云日露全燕。
赤羽犹乘嶂，黄茅未款边。瑶坛将事日，玄朔亦祥烟。
蟠龙流水地，臣仆喜追奔。神岭森如画，斋庐远似村。
舆图抚幽朔，弓剑忆轩辕。谁识茂陵树，犹存未报恩。
烛影瑶斋寂，人声出翠微。风吹陵柏转，月照祀臣归。
山海从龙蛰，云沙信马飞。鸡鸣寻旧馆，假寐待朝晖。
五夜雕轮集，千门火树春。听儿歌丽曲，不自踏香尘。
月傍青楼久，花开紫陌新。犬戎生蓟北，羞作太平人。
二里城西路，双林拥贝宫。鸟啼禅榻静，花散佛衣红。
山堕明湖里，人游碧落中。五云飞北极，江尽望无穷。
绝顶平如掌，尘埃一笑空。三江输月色，双塔管松风。
绿酒心无碍，青山道不穷。几年饶足迹，留醉与人同。
久宰南都邑，乌台空荐书。讵知人事巧，翻使宦情疏。
梅雪清相映，山云澹自如。大江春水发，应有北来鱼。
传得全婴术，提携日满门。滋调同乳哺，和育似春温。
药施君臣剂，功深父母恩。好移堂下杏，栽植近东垣。
青山江上起，江深欲无路。微茫岛屿间，亦有人家住。
日夕西风来，乱捲庭前树。江水皆起立，溪云不能驻。
小桥架空凿，尽日无人度。惟有江上山，万古吹不去。
平泉旧时里，秋日永亭开。苑树涧阴合，鱼梁山照来。
野人临逸钓，公子进新醅。兴尽何须谢，垂鞭醉即回。
不见尚书履，阶阴空绿苔。菊荒三径在，枣熟众禽来。
迹为怜幽驻，图因好事开。秋风悬剑处，落日几重回。
远师耽宴寂，趺坐石床深。留客开香积，谈玄就竹林。
烟藤结暝翠，云磬下空音。净现青莲色，悬知出世心。
实公同门英，论交二十载。赋诗多新语，亦足迈前代。
偶与仙翁言，久别思一会。溪山入春明，花乌亦相待。
孤云本无期，行踪定何在。日暮倚东风，疏钟起天外。
日出群动兴，方寸交榛棘。慕盈倾身构，拔悭一毫惜。
痴蠢强干运，黠慧恣探匿。哀彼仁义途，荒秽视无益。
驱车经古城，感叹泪沾衣。宫阙有遗址，草生绿参差。
当时千年计，筑室务筑基。岂知成败倏，徒为来者悲。
吾闻大朴散，智者常轻世。所以许由瓢，终挂箕山树。
后来得丧多，漫与鸡虫似。愿见孤凤皇，文彩耀晚岁。
兰蕙生崇阿，含芳待春风。春风岂不妍，徒为桃李容。
老松卧深山，匠石未著目。亦有幽赏人，时纵松下躅。
日暮行次且，清影羞自顾。彭彭指南车，千里犹跬步。
鸡虫自得失，凫鹤何短长。大材终不弃，勉之金玉相。
龙战天地疲，紫芝颜色好。六合函一腔，素发照晴昊。
逃声傅岩靡，直钓璜溪老。气感岐下都，音生爨中槁。
赤手鳌极扶，刚风妖翳扫。乃知英雄人，出处非草草。
我园初离薋，君堂仍远菉。岂无女媭戒，恶草非所欲。
荣芝当自秀，艺兰当自馥。出为王者瑞，处为幽人服。
锄莠虑伤禾，伐莽表嘉木。兹意幸偶同，相将保空谷。
湓江敷教雨，京国重吹嘘。共载词林笔，新成大典书。
赐金分内帑，置酒驻行车。惆怅都门别，那堪迫岁除。
乡园何契阔，客路重绸缪。暑雨三桥月，凉风孤馆秋。
离筵燕市酒，归棹淅津舟。明到睢阳郡，题诗慰别愁。
都门秋欲尽，雨雪已霏霏。顾我同为客，怜君未授衣。
计程还朔漠，归思绕庭闱。别去重回首，长空一雁飞。
生绡动湖光，长夏宜清暑。芙蓉散风漪，劲柏留晴雾。
行无羽扇尘，乐有瑶琴趣。令德将遐龄，鲁侯深燕誉。
昔在山阴县，风流顾凯之。茂林当户远，白日下帘迟。
兴寄丹青里，人怀岂弟思。越山千仞碧，俯仰共心期。
怯怯临波燕，衔花相向归。春心今似雪，一任落英飞。
扬帆平海波，系缆长江浦。清眺倦水族，春心寄芳树。
风传女娲歌，朝送冯夷鼓。行迹方滞淫，卜居问三楚。
故宅曲沱隈，荒烟南浦外。岚气蒙重林，空江飘万籁。
远行自憭栗，适与悲愁会。绪思既已兴，前忠复云迈。
宁惜凋蕙兰，言伤杂萧艾。九辨且勿申，聊遣愁心泰。
墙角有新枝，群芳未竞时。倩谁三弄笛，为谱陇头诗。
月落影尚横，空林晓梦清。何来啼翡翠，梦觉不胜情。
最是台衡地，寻常莫浪跻。安危堪借箸，献替始通闺。
欲遇能无巷，不言还有蹊。一辞轻倒屣，谁复问云泥。
中台遣重臣，仗钺抚齐民。东压沧波涨，西通楚塞轮。
风清驱黯尽，泽普活枯匀。不是寻常寄，威棱即抚循。
从来骢马使，案牍不胜烦。今日闻清暇，移时对簋飧。
所由堪倚办，一览可平反。却笑埋轮者，如何有戴盆。
昔犹援属国，今岂乏余皇。势欲成恇怯，人谁与激昂。
邑无经月备，岁夺累年穰。独可号风伯，东驱海若藏。
徒传文屡变，未省学通经。呈卷犹颜赤，持衡自眼青。
雕龙矜健笔，振鹭误充庭。世道终何赖，难分楹与莛。
不觉催吾老，其如望尔成。所嗟文愈敝，难据理为衡。
从此士流浊，转于世道轻。等闲谁可仗，祗是恋朝荣。
白露零木兰，清沚浮菡萏。众芳何缤纷，朝搴与夕揽。
旖旎万花谷，一径绾其口。尽容问字人，不妨日携酒。
沧漭西池下，芙蓉荫渠水。几曲赤阑桥，门似高阳氏。
无端人日胜，兄弟对离觞。草霁遥开色，梅寒细作香。
江猿含北思，塞雁系南行。欲共临歧送，春波两岸长。
莆中有佳客，能作太邱声。永夜隋珠色，终年任钓情。
贵游多父执，知己足生平。珍重题纨扇，秋风兰芷清。
诏使频年发，皇恩岂不覃。水方渰冀北，旱复苦江南。
天意嗟何极，民生半不堪。同袍夜相语，禄食漫怀惭。
松围村舍暝，花落涧泉香。独听萧萧雨，孤莺啼夕阳。
昨日过花朝，红芳暗烟雨。蘼芜绿渐多，美人隔春渚。
宿病尘尘灭，新秋渐渐凉。月寒千亩湿，树暗几家藏。
近岫随烟没，良苗带水香。橹柔浑不住，梦里道朱方。
满眼伤心处，谁能上此楼。林烟迷蜀道，帆影识吴舟。
砚北人何在，江南草又秋。茱萸空到手，欲插泪先流。
龙子抛残豆，鹓雏厌故枝。有官君尚弃，失路我何悲。
月下诗千首，花前酒一卮。飘零终不恨，同气足相知。
丹霞朝蔽日，零雨暮为霖。白日歌长夜，青绫共旧衾。
阶空檐濑咽，城远鼓声沈。兰叶前溪满，搴芳寄此心。
往棹凉风发，归装淑景温。河山酣畅地，翰墨死生恩。
负局轻逾岭，怀铅尚及门。伤心兼恨别，欲赋已销魂。
少别愁怀积，微躯朔气侵。疟来君子病，书展故人心。
慰藉烹双鲤，支持戏五禽。山中如见月，疑策素车临。
经年向壁卧，挺动入春宜。谈虎魂销后，惊猿痛定时。
新抄病梨赋，久废咏怀诗。忽见阶庭雪，因惭和曲迟。
尔作西京客，还寻北岳游。黄云经紫塞，白发忆丹丘。
久谢区中累，行参幕下筹。悬知登览罢，长啸拂吴钩。
天地有此山，直到此翁好。皓发惊龙颜，险语正穹昊。
后车来飞熊，何如渭滨老。俛仰几嬴刘，朝夕屡荣槁。
白云照空山，霞外迹如扫。至今山上芝，翳翳荒秋草。
吾慕陶徵君，拂衣轻去就。栖鸟恋旧林，归云忘出岫。
巾车返柴荆，环堵植松柳。东皋课种苗，南山歌种豆。
田父时过门，葛巾与漉酒。五斗愧折腰，浮名果何有。
供奉殿上靴，能驱力士辱。彭泽腰间带，不为督邮束。
拂衣归去来，时异神相瞩。高风邈何存，青莲与黄菊。
五柳今何在，孤城夕照间。折腰羞为米，矫首赋归山。
出岫閒云懒，投林倦鸟还。岁寒篱下菊，犹有傲霜颜。
雪霁云犹冻，朝寒酒倍香。珠林风缥缈，银海日光芒。
骑马游真快，呼鹰兴不忘。故园无限好，却滞峄山阳。
不恨年华速，其如渐老何。宦情随地改，乡梦入春多。
柳色分金缕，江流起碧波。当杯应取醉，且莫叹蹉跎。
忽看年又尽，更问夜如何。宦拙青云远，心危白发多。
物情怜岁序，世路足风波。沧洲终有托，吾道未蹉跎。
故人高弟子，不问可知名。学易编常绝，论交盖始倾。
黄金古台暮，白发异乡情。无计留君住，相思共月明。
四十犹未遇，生涯殊可悲。世情看俯仰，吾道属支离。
挟有干时略，贫无买酒赀。颓然堪一笑，何物是男儿。
云黯春城夜，悬灯定几家。光摇十蓂叶，焰吐九枝花。
簪盍星初聚，杯深雨亦嘉。白头思稚齿，叠鼓月中挝。
凭高一舒啸，尊酒白衣来。天地秋何处，茱萸晚故开。
老深庾亮兴，君亦孟嘉才。任此陶然去，西风起霸台。
偶来双树下，依止远公房。薝卜飘香气，娑罗露月光。
禅机随去住，心地得清凉。欲證无生理，玄言亦暂忘。
高论忽同舟，看君不可留。莫辞今夜饮，曾是昔年游。
细雨蒹葭暮，疏星河汉秋。情深聊记别，酩酊渡中流。
征鸿恋回渚，欲下还惊飞。苇深缯缴繁，岁晚稻粱微。
晒网白鸥沙，冲烟青箬笠。欸乃一声长，江空楚天碧。
日没浮图昏，遥钟出烟岭。应有未眠人，泠然发深省。
密雪洒空江，云冥天浩浩。宁知风浪高，但道渔蓑好。
细雨湿春泥，流莺几树啼。东风淮水曲，落日长干西。
夹道看驰马，围场下斗鸡。倡楼今夜醉，月出管弦齐。
院废花犹发，游人为此过。荒蹊侵野水，露井幂新莎。
开处谁扳折，种时曾绮罗。惟余听曲意，误入鸟声多。
惟禅与文字，春在万花间。北斗瞻公峻，西方容我閒。
新诗投锡杖，清韵布香山。何日虎溪上，重逢破笑颜。
出处天难定，谁当问合离。三年才见面，一月共题诗。
灯雨谈何剧，瓶云兴欲移。湖光山色在，长久照须眉。
举世解人少，君曾解也无。卖香儿挑粪，被褐士怀珠。
高调声相和，名山趣肯孤。还期秋色里，笑语动西湖。
煦日幽兰发，良人到白云。韶光真共惜，芳气欲相分。
酌我泉之洁，听他鸟已纷。深谈花是雨，未遣世间闻。
山城高尽处，选胜立招提。沙白川为带，烟青峰作帏。
定中闻远鸟，坐起见遥池。每到南屏静，亲人月色低。
与子异乡县，浮云靡定征。何由芳宴展，空尔岁华惊。
远水烟霞烂，芳洲杜若生。中原龙卧稳，落日迥含情。
平郊望不极，台上远天青。叶落鸟窥井，人閒风扫亭。
孤云供夕眺，众籁惬秋听。野性便幽静，非关慕独醒。
巴峡何年凿，千流会入夔。禹功终古赖，天险蜀人私。
山断黄鱼浦，江沈白马碑。英雄常失据，休说寄安危。
叠岭师先捷，松州部远移。不缘蜀父老，却罢汉旌旗。
火井秋能度，碉门瘴可披。六番从尔长，莫作负恩私。
一官将白首，名字落人间。直道晚成宦，劳生多苦颜。
兹游方浩荡，何日遂高閒。素业黄河曲，云松久闭关。
佳节逢重五，移尊上广堂。羁怀开造次，远眺入苍茫。
暑雨鸠林爽，南薰燕幕凉。喧江龙舸竞，无那楚人狂。
玉树良朋集，欢歌晚未收。应时传角黍，随俗荐蒲瓯。
层阁超尘响，清江醒醉眸。昔贤鹦鹉会，悽断藕花洲。
崎岖脱水峡，莽苍宿江门。蜀雨非难事，山云更易昏。
戒涂足夜虎，远梦恼秋猿。边裔方多警，驱驰敢厌烦。
林迥盘浮霭，江清映白沙。雨荒锦水竹，烟暖少城花。
旅食宜风土，春游眷物华。此中堪逸老，何必问丹砂。
林卧真吾惬，芳菲况夏园。种桃临甃碧，架蓏缀门繁。
野雀驱虫下，山蜂抱叶翻。相关幽事足，谁复梦乘轩。
月出已林杪，夜深光更佳。可爱满地阴，扶疎漏琼花。
兴来不有寐，庭除步百回。微吟弄清辉，幽意谁会哉。
自昔悲歌地，刘生有墓祠。只余经世志，况值讳言时。
去国英雄尽，还山事业迟。黄金旧台北，搔首动遐思。
舞片辞蜂嘴，馀香到马蹄。燕回休太息，好去探春泥。
西南天一方，风沙惨日色。欲陟彼高处，支离自不力。
满道飞纸钱，我且将安适。塞上小儿女，哭声一何极。
哭声不可闻，哭辞人不识。抱书上床眠，眠去省太息。
秦云飞旧日，求定果如何。城郭新时少，豺狼乱后多。
豳人邻绝塞，陶穴蹙黄河。谏草如无隐，临流许放歌。
树合若无路，傍寻有寺通。远鸦翻夕景，一雁压春风。
石面雷批壑，松腰水掣空。凭栏疑日月，不似楚吴中。
弃亲来从军，谁无树功心。激昂在将帅，赏罚贵必谌。
千金买马骨，龙媒岁三临。将军重壮士，谁道无孟任。
师行失纪律，安能制敌侵。不见南阳叟，七纵还七擒。
客中良夜月，恍若故乡明。玉镜光随满，银河影共横。
多情邀我饮，故意伴人行。天际清如水，依稀见五城。
落魄婴三木，乾坤此病翁。擘窗看皎月，移榻避斜风。
愁阵攻头白，灯光照眼红。蓬莱天咫尺，无路可相通。
谢事归来早，深居远是非。雁衔秋色到，鸦带夕阳归。
水落江形瘦，山高树影微。行藏宜任理，与愿不相违。
日出已杲杲，西月还相照。农妇饷晨耕，牛衣覆霜草。
九日渡头人，迎风倚孤棹。江空落日远，入夜生余照。
无菊亦无侣，开尊自相劳。红叶点鸥波，青烟出渔灶。
相念亦已苦，却于离处逢。江声撼独往，客路趣残冬。
天尽山忽起，瘴开云复重。馆人蛮语接，计口给新舂。
幽侣过湖上，持醪饷沙渚。对面坐相悦，绸缪以为语。
垂杨团若盖，浓阴沃如雨。隔浦掉头人，扁舟亦来舣。
为约每无凭，今宵喜得朋。片云波上宅，残雨梦中镫。
春冷花如病，斋清客当僧。看山不待霁，把臂入烟层。
萧然何所有，瓢笠与青童。住可为山长，来先问石公。
梅迟若待客，松嫩已知风。一宿东林社，花龛对雨空。
无日不欢然，客来犹自眠。会当修禊后，诗在永和前。
花气熏为酒，山光冷压船。到门幽草遍，一径踏春烟。
自期吾有后，颇恨汝非才。志学年方近，成人责渐催。
童心当弃去，书种要留来。准拟翁归日，情怀向尔开。
淹留浑不惜，门馆谢家幽。傍柳纡三径，当城出小楼。
引杯歌楚些，留客看吴钩。况有羊何辈，春风共唱酬。
举酒招明月，清辉若渺茫。烛烧残夜泪，风送隔墙香。
长袖偏工舞，高谈最易狂。荒田堪种秫，谁复问津梁。
又见韶华换，空为老大悲。齿添新岁历，酒祭一年诗。
流落忧前路，欢娱忆少时。生憎箫管恶，苦向隔邻吹。
六代风流地，江南第一州。东通吴会郡，西接汉湘流。
铁瓮城何壮，金山寺更幽。维舟试登览，今古若浮沤。
谁遣滇池雨，随车又入吴。力虽能撼岳，志本在嘘枯。
清白家声旧，巉岩骨相孤。匆匆一樽酒，旌旆已先驱。
此日河边柳，萧萧已过秋。如何对离别，还复有歌讴。
山色连波动，云光入树浮。肯令悃愊吏，卒岁但优游。
明月开素琴，清夜时一弹。上弦彻天扃，下弦起龙蟠。
世人重歌舞，此曲空潺湲。悲音促商调，草木凋容颜。
钟期久已死，孤操惨不欢。古人破焦桐，此意良足叹。
四时皆有月，中秋更可人。凉露洗天骨，万里无纤尘。
好友期不至，独酌无相亲。辜负清夜景，何人共论文。
荷池芳乍歇，木末发秋光。莫讶名相袭，临风韵更长。
嗟嗟颜鲁公，仙都有遗笔。晦蚀几百年，忽然见今日。
爱公非爱书，于心若有失。所以甘棠篇，珍重良不一。
凿石亟珍之，千古表陈迹。仙都赖壮观，谁能忘游息。
扬雄读书处，门对终南山。心将白云远，意与流水閒。
玄经那可道，胜事空相关。愧彼射科者，白首游长安。
妾本寒家女，少小在闺门。何以丑陋姿，乃蒙君子亲。
葑菲徒见采，瓦砾宁所珍。感此伉俪恩，屏营以昏晨。
希夷本无象，广漠难具论。孰知玄子名，强曰众妙门。
至人守无为，目击道乃存。精神应龙健，变化迎鹏抟。
四气归橐籥，三花洞天根。逍遥大块中，岂在登昆崙。
飞轩瞰古潭，潭色杳深翠。静渊如有容，混混百源会。
秋临天影寒，夜漱月华碎。吾心若虚空，何物为蓬累。
深水荻芽短，浅水荇叶稠。逐队聚还散，戏波沉复浮。
东邻已结网，西家潜下钩。江湖可相忘，予心何所求。
黄冠何羽人，恍是全椒客。一壶常兀兀，以饮混其迹。
归来秋山空，卧向松下石。谁知郡斋人，含情正相忆。
别墅在东山，经过感畴昔。纵横醉时墨，犹在池上石。
林气飒以凉，山容淡将夕。缅怀携手人，念念不能释。
千里宁亲舍，云霄尔不群。归舟风欲落，别路雁初闻。
啸共蓬池客，书投沧海君。青箱推世业，去有荐雄文。
涉江方戒旅，舟子待回潮。飞盖劳明牧，行觞宴旧僚。
蒜山秋雨歇，瓜渚夕霜飘。何限离人思，南征驿路遥。
有弟皆分散，家贫苦宦卑。君听鸿雁响，深负鹡鸰诗。
半顶梳头白，啼痕满面垂。哀哉两决绝，摇荡菊花期。
踵息吾何有，蒿庐似陆沉。双溪流水定，一榻白云深。
法缚宁言法，心空不住心。东窗仍晓日，容易散层阴。
遁迹芝山寺，长年不出龛。行深忘色相，客至但和南。
传世灯千劫，随身经一函。无言即真意，禅理岂须谈。
长安春后雪，犹自兆年丰。万里鸿归处，千门晓望同。
气融疑湛露，质薄故冲风。莫羡梁园赋，应怜东郭穷。
寥落遗忠像，杉松古殿阴。兴亡问流水，哀怨动鸣禽。
志厄当年会，神垂异代歆。独临车马道，应识往来心。
结宅千峰里，真堪与世违。云来似招隐，鸟下为忘机。
花径缘溪窄，茶烟带雨霏。有时还隐几，应是灌园归。
我本陆沈久，幽栖意自宜。心清知俗远，地僻讶春迟。
种竹先留径，移花欲傍池。门前剡溪棹，来往更无期。
习静因成癖，春来常闭关。山人留药去，稚子借书还。
读传希高士，攻辞愧小山。犹牵青琐梦，供奉紫宸班。
市隐不违亲，移居正及春。未能从白社，稍得谢缁尘。
僦地但栽秫，钓鱼唯煮莼。时逢河曲叟，笑我独长贫。
秀峤钟灵异，叶冈脉络承。窗含五夜气，天假一篝灯。
漏尽钟初动，云迷酒未醒。翰林香不断，吹过竹山亭。
吹箫延爽籁，一半是商音。清夜寥寥永，长河澹澹阴。
篆烟浮月上，凤曲度云沉。试问停梭女，能忘弄玉心。
何因丛桂下，驷马值仙郎。日驻金珂影，星流玉剑光。
登龙馀顾盼，题凤愧行藏。伫听东山起，含香入建章。
传呼鸾掖吏，来访鹿门樵。曲径俄双屐，空山祗一瓢。
白云寒自倚，紫气暮谁招。好去蓬莱殿，千花待汉轺。
朋好多风雅，园林复此游。天边数峰出，台下一河流。
浦树笼苍霭，霜花照素秋。骚人嗅芳意，莫讶为时忧。
能不缁尘厌，纷其车马繁。阁临平乐观，春在给孤园。
星汉回燕甸，河山绕蓟门。郑庄宾客盛，犹自足清尊。
香光偏趁夏，名记独宜秋。待月何先后，经霜任去留。
仙情恩外重，睡力倦中柔。泣笑谁曾会，窗开事事幽。
暖风吹欲动，舄落半亭光。数月始今夕，相将水一方。
墨香归上客，杯影泻横塘。颇怪炎阳候，林明不易凉。
泛舟当日落，解佩及春归。病比相如是，情方叔夜非。
暖云蒸海气，残月吐洲晖。今夕孤怀客，谁云伴少微。
疲薾违时好，归来践夙欢。田园深自托，朋旧肯相宽。
挂壁寻耕耒，刈林选钓竿。亦知身寂寞，长冀赏心观。
郊扉临巨壑，野日照晴空。柳色春衣上，波光晓镜中。
当轩留驷马，出户倚双童。欲问朝簪懒，人今卧病同。
勿以归来早，其如疾病何。朝朝故园里，寂寂古城阿。
自入深林牧，闲当大道歌。知非蒋生径，求仲尔来过。
出门还自笑，复此欲谁亲。惆怅村头树，归来路口人。
风声兼乱叶，日气抱游尘。岂不躬耕苦，东看是有莘。
我蹑匡君背，未叩庐山阳。峰外漏银汉，云端封石梁。
阿兰地寂寂，篮笋天茫茫。安得骑白鹿，携家住柴桑。
匡山渺何许，结屋在云边。泉响通书幌，岚光照简编。
涧猿听夜诵，林鹤伴朝弦。奋步追高躅，明当继昔贤。
不识王孙贵，翻同隐者流。池开半亩曲，地即小山幽。
霜冷蒹葭夕，天长雁鹜秋。何须章水上，怀眺倚空楼。
再访情弥笃，人扶出见难。病魔辜客意，官舫送秋寒。
暂作江淮别，宁知天地宽。明春有归雁，消息到长干。
秋星垂马首，北斗映南箕。鸟静粤山晚，天寒湘水微。
窥园因伐木，抱瓮本忘机。怅别蓬门下，西风吹汝衣。
青林依坝隈，翠牖何东开。大泽龙犹卧，长安日自来。
濯缨疏郁水，拄笏对朝台。啸傲浮云外，雄图安在哉。
揽辔漳南静，弹冠蓟北遥。骅骝归别墅，鹓鹭梦清朝。
野水疑天咫，秋花忆雪飘。衡门系舟楫，知尔待风潮。
水上谁家月，山中几度薇。坐怜秋色半，吟待莫禽归。
风定松声合，云深竹径微。相过吾所愿，疲病兴如飞。
少傅知予久，交承分愈亲。圣朝无阙典，何力继芳尘。
憩阁棠依席，寻诗鹤近人。极知三礼重，夙夜奉惟寅。
弱冠游文苑，载笔逐时英。敢期周典礼，仍备汉公卿。
辛苦思身事，恩荣荷圣明。坐怜松雪晚，真有岁寒情。
归来无所适，剩有草玄亭。岩溜千丝滴，云萝四壁青。
燃灯听佛偈，酌酒试茶经。若论浮生理，惟知醉与醒。
明月出海底，倒影池上楼。清辉不可揽，白露湿衣裘。
偶同金马客，儤直凤凰城。景气浮琼岛，春星丽玉衡。
缭垣疏树色，曲水细流声。独夜难成寐，斋心捧大明。
今辰今醮汝，弱植正须培。式玉成人始，盍簪长者来。
缃囊千古业，雪案九重媒。珍重康成训，深思应迈回。
冒雨蹑岧峣，寻幽兴独饶。松为楹更韵，窗迩洞如招。
结宇先三径，依流便一瓢。足资周览乐，首为板舆翘。
天旷野云舒，林香任所如。山春红胜绿，涧溜水欺鱼。
探蕊蜂音合，窥流鹳步徐。缘溪逢谷口，真是武陵居。
六翮何飞扬，含苞翳深树。朝来觅羽人，共跨青鸾去。
远山眉绰约，秋水睫潆洄。好觅张郎画，无烦魏帝催。
林钟疏北岭，茶杵急西家。湖风亭子外，扫尽石楠花。
悠然濠濮邻，会心岂在远。鱼鸟时亲人，不觉白日晚。
一枰秋色里，时翻古人局。飞霜击画廊，邓艾收西蜀。
身健当何患，樽盈不计贫。古今成过客，风月属闲人。
但许横飞斝，休论倒着巾。漫怜同调病，吾亦任吾真。
墙短山争出，庭空月易留。泉香浮茗碗，渔唱送蘋洲。
终岁一无事，双眉百不忧。狂驰浑未解，自苦复何由。
茶坪春雨后，旧干发新茸。雀舌微含翠，龙芽浅著红。
小筐和露摘，疏篚带烟熏。汲水时烹啜，清生两腋风。
不尽登山兴，其如送尔情。秋风临路发，征马向人鸣。
白发偏多恨，皇华自有程。相思虚梦寐，迷却凤凰城。
玉斝春醅绿，金钗舞袖红。远山凭雪槛，佳景落诗筒。
桂子云霄上，荆花雨露中。衡门三十载，不出是英雄。
冬徂春已半，不得浒西书。老恨追趋懒，相思梦寐馀。
杏花开正好，桑落兴何如。七十今年是，应劳长者车。
去夏长安别，今春鄠杜逢。暂留山阁住，难系野云踪。
避客封丹火，谈玄坐古松。明归栖隐地，花鸟遍吴峰。
一榻高楼上，萧然野兴存。雀暄邻树晚，雨暗寺钟昏。
问字儿能读，耽诗客共论。吾生真可乐，俯仰任乾坤。
世泰容吾拙，官闲似隐居。苦吟迟得句，倦读卧看书。
山色凭阑外，花香退食余。老亲身更健，千里寄双鱼。
长薄消晨烟，返照啼幽鸟。飘然过片云，寒山青了了。
言寻居士家，薄暮清溪道。荒原鸟独飞，寒木云相抱。
入室闻疏钟，开门见秋潦。落叶坐来多，清风时一扫。
月当分手夜，分外冷高秋。虫响坐来歇，林风相与幽。
到家收晚稻，携子上湖舟。莫恋衡门好，迟君上酒楼。
溪亭夏无暑，不假碧荷筒。垂柳轩窗外，青山眺望中。
水漾玻瓈色，香生菡萏风。借问坐谭者，还知无极翁。
南国有逸叟，蜚遁吴山阿。畏荣避轩冕，韬景耽云萝。
谁结同心契，揽此秋兰柯。契合在空谷，纫佩交如何。
月出鼓鸣琴，一奏郢人歌。彼美握香子，南陔咏方多。
春朝视膳罢，次第检方书。薄宦人皆有，穷愁老自如。
枕移啼鸟后，杯到落花初。况是谈诗懒，无劳客起予。
麦雨冷将热，庭花朝自昏。渔樵初入耳，鸟雀已窥门。
不论宦情薄，祇言医道尊。年来秫田歉，为尔罄芳樽。
日落湖光隐，沙寒雨气侵。长天送远目，去鸟促归心。
枫叶早霜下，芙蓉秋水深。贾帆飞树杪，渔网集亭阴。
鸥狎中流楫，鸦栖隔浦林。凉飙起高树，一为爽凡襟。
已道还江县，犹然滞海门。别来新鬼哭，书至故人存。
万死悬兵力，孤忠藉主恩。岂无排难意，畏路不堪论。
白骨平丘陇，非关地不毛。炊烟百里外，戍堞数峰高。
处处闻蛮鼓，时时揽佩刀。暮穿乌石径，草树亦腥臊。
粤南天欲尽，风气迥难持。一日更裘葛，三家杂汉夷。
鬼符书辟瘴，蛮鼓奏登陴。遥夜西归梦，惟应海月知。
自失中原路，夷犹瘴海边。病依山鬼卧，穷得故人怜。
白发亲蛮俗，丹心老戍烟。南征有铜柱，谁记伏波贤。
御苑含桃树，花开作雪看。谁移荒署里，偏助早春寒。
逞素愁金谷，垂珠迟玉盘。不知萧颖士，何意独相残。
夕凉满庭户，悄悄林下宿。蛩韵连废阶，萤光映深竹。
虚怀感末事，往节惊瞬目。起舞明灯前，驱愁泻醽醁。
平湖千丈宽，中有涵虚阁。静夜时推窗，星辰四檐落。
流觞溪水曲，杂坐列群仙。筹借新花作，杯凭细浪传。
飞扬尘外客，潇洒镜中天。远忆兰亭迹，山阴脩褉年。
众籁溪边寂，泉声枕上通。急来知带雨，远至想随风。
宛转危桥下，清凄乱石中。拂琴聊一曲，流水调堪同。
兰桡侵晚荡，桂影逐人来。舟似珠盘转，溪如镜匣开。
映波霜欲立，浮濑雪为堆。还视涵虚阁，依稀逼玉台。
帝女勺银汉，泻之岷峨间。恍如一匹练，飞界万仞颠。
喧奔虬龙啸，错落琼珠圆。蜀人有李意，学道殊精坚。
浇田出白璧，炼药返红颜。何如饮神瀵，一住三千年。
烟霾栖古道，蓬藋掩荒丘。壁有题诗处，云横作记楼。
多才悲命薄，浮世几名留。惆怅香山社，交知半白头。
安得惊心语，疑真幸未真。谁能知我意，天乃夺斯人。
京国同游地，江湖独坐身。更堪风雨夜，愁绝欲沾巾。
信也还非信，东来近有书。病怜秋省误，吟想夜斋虚。
标格风尘外，珠玑咳唾馀。不须论旧事，泪满故人裾。
多情如子少，忍弃白头亲。晚节吾方爱，中峰孰与邻。
月仍留客夜，风亦散朝晨。欲慰无由往，空然北望频。
独眠三馆夜，微钟度江口。牵帷语仆夫，起视天霁否。
烟起树亦暝，水生江岸窄。夜来别故人，风雨最萧瑟。
冥冥雨不绝，呖呖啼征鸿。寒江烟雾里，小艇一渔翁。
少年骑骏马，意气两相骄。驰骋春风里，人看满渭桥。
仙台接建章，御道入长杨。户户开妆镜，人人试舞裳。
禽歌天上曲，树散月中香。更觅延生药，年年乐未央。
薄雪俄消瓦，惊风复撼窗。蹉跎忽晏岁，寂寞伴寒缸。
病骨支难稳，愁心郁未降。何由冰泮日，联棹溯西江。
江行日已暮，何处可维舟。树里孤灯雨，风前一雁秋。
离心迸落叶，乡梦入寒流。酒市那从问，微吟寄短愁。
金鞭勿复挥，古来事如此。仲连破聊城，辞爵归田里。
子房定汉室，言从赤松子。何如酌金罍，酒酣犹热耳。
金鞭勿复挥，古来事如此。仲连破聊城，辞爵归田里。
子房定汉室，言从赤松子。何如酌金罍，酒酣犹热耳。
巢父无名子，相对语瓜田。夜闻李都尉，醉猎南山前。
射杀白额虎，飞鸟落青天。归来感往事，叱咤黄金鞭。
行行入南山，蘼芜日以深。不见津亭吏，但闻鼪鼯音。
夕阳犹在树，谷风起中林。下有种豆歌，欷歔伤我心。
一眺丛台上，孤城秋暮时。绮罗言已寂，芳草暗含滋。
泣露蒐移堞，衔花雀隐枝。忽闻雍里曲，并落照眉池。
山城喧社鼓，游冶属芳晨。陌上探丸骑，林中射雉人。
年光浮绮吹，日气抱红尘。马首多春色，还怜旅鬓新。
叫破鸬鹚梦，粗吟与细呼。柔风扶病橹，瘦影点酸湖。
舫额誇题米，堤身盗姓苏。山山有新意，不是画葫芦。
湖口交云脚，憨烟一万梢。盲舟逢石怒，狂韵解山嘲。
野有螺开舍，人如鸟失巢。愁燐方结阵，竖指画乾爻。
行路不期到，抛鞭任钝驴。雨戾唾花面，云勤顾鹊庐。
诗材资大猎，湖长奉新除。稍俟双眸阔，关门即著书。
未写亦槁子，连天云一团。花情如石冷，鸟语逼人酸。
溪合雨成拍，峰无岚不冠。湖山饶炼格，政在杳茫难。
拂衣何太早，人惜汉彭郎。许国身犹健，还山乐自长。
分泉栽杞菊，升垄看牛羊。莫和陶翁句，长歌与世忘。
苍雪难侵鬓，红尘自息劳。高眠穿北牖，舒啸入东皋。
久办青山屐，初尝白社醪。海鸥机事少，应识旧仪曹。
同下西窗榻，凄凉强说诗。暮秋将尽夜，风雨正来时。
屡剪生花烛，频誇杀着棋。侍儿先欲寐，意似怪眠迟。
我本山泽民，浪迹随渔樵。岂意蒙齿录，置身事清朝。
矧居翰林场，交好皆英僚。岁时遇伏腊，诗酒常见招。
壮怀固浩浩，白发何萧萧。醉来目云汉，寂默神弥超。
君从松溪来，又复连城去。宦游若萍蓬，流转那能住。
百年多远别，握手几欢遇。况兹当暮龄，幽抱复难愬。
都门一杯酒，回首知何处。天南与天北，相思渺云树。
大化无停机，寒暑如循环。岁华忽云暮，阳和亦已还。
人生百年内，忧喜互相关。顾匪金石姿，安得长朱颜。
达人会斯理，意与云俱閒。闻道愧独晚，衰也吾何叹。
忆我童稚时，乡傩竞喧哗。自从别乡县，岁岁天之涯。
俯仰能几时，两鬓忽已华。今年在京国，腊蚁汎流霞。
酡颜发高咏，悠悠兴何赊。皇风无远迩，四海同一家。
寒旭上东观，残雪明石渠。嘉平锡华宴，晓入承明庐。
佩珂肃西清，韶音闻笙竽。自顾草木同，泽被仁风嘘。
孰知四序周，正兹万物初。报国乏经济，白首徒嗟吁。
东村有松桧，西村满杨柳。我家住村东，来往村西久。
浮阳起郊原，游衍及亲友。取荫东西村，常倒尊中酒。
风霜倏摧厉，此意遂相负。吾庐翳松桧，摇落殊未有。
孟冬天气肃，朝霜被芜莱。寒泉细无声，鹈晙鸣何哀。
迟迟岁华晚，芳意忽已摧。抚景生感伤，幽思何能裁。
城居苦尘事，去作䢵上游。驱车未及半，且复泛轻舟。
峨峨五华山，杳杳三澨流。山水清且闲，俯仰见沈浮。
愧无经世才，空有杞人忧。潦倒终宇宙，道废何能酬。
乐府书相得，惟多行路难。呼心夜半出，并影醉中看。
错料一生事，深惭范叔寒。笑啼俱不必，种种托和盘。
万有皆成泡，惟情不可删。蹉跎随白发，勉强劝朱颜。
世路邀君识，荒园伴我闲。应知畴昔意，说到总班班。
夜色霜天水，四更月正明。山寒烟欲净，帆稳浪将轻。
罢寝排乡梦，开炉试药罂。自兼悲喜集，款款话师生。
悠悠役造化，亦复到今年。解带惭彭泽，从军笑仲宣。
谁将新月拜，自起敝貂穿。采石相辞去，江流一钓船。
负心二十载，解佩漫言归。身既遂初服，年将半古稀。
故乡梅正发，塞上马犹肥。收拾从来意，于今便息机。
已遂东篱约，龙山兴渺然。怀中狂白眼，马上望青天。
老我终年事，关心令节前。峰峰随采石，一榻正孤悬。
月色又兼秋，萧条短鬓柔。年华空苒苒，物论自悠悠。
余习从人懒，孤吟籍影幽。男儿一片气，尚不负林邱。
光风泛楚泽，迤逦到山家。九畹同舒玉，双茎并吐丫。
异香称大国，纫佩袭绡纱。倘是花神意，祯祥献物华。
苦忆三秋别，空悬两地情。长将诗度世，应用酒为生。
野水盈眸碧，江烟入望横。剡溪翻雪浪，飞棹更寻盟。
衡茅栖隐处，恰是辟疆园。日涉堪成趣，时来可避喧。
西陇情偏剧，东山道自尊。羲皇高卧稳，何必问桃源。
朱明红杏雨，五月荔枝天。策杖怜南阮，耽眠有孝先。
呼童烹茗熟，老圃荐菱鲜。共嚼清真味，兼之叩五弦。
海甸逢南菊，殊方也自花。江淹新卧病，王粲老无家。
皓月千门夜，秋风双鬓华。还持石函记，勾漏访丹砂。
春日开春酒，主宾共酌之。三人俱老境，一会是佳期。
明岁知谁健，浮生亦可悲。此时如不饮，桃李笑人痴。
新作王门使，来依茂宰居。烟花松社屐，风雨竹床书。
寂寂春将暮，绵绵思有余。愁深仍向夕，户影岳莲虚。
藏身随地足，动著便堪疑。两利计为上，交锋机已危。
每当拂心处，颇嫌收手迟。旁观今更审，鹬蚌莫相持。
塼埴周官旧，祠禳汉畤专。从知器尚白，始合道中玄。
玉食金铺上，瑶坛壁月前。因怜尘土质，犹得报陶甄。
汉庭怀旧德，独爱水云身。白发一竿暮，青山七里春。
江流閒岁月，夜景湛星辰。千载荒祠下，停舟日几人。
符竹临何处，朝朝云水身。望凫来属令，过鹢识嘉宾。
粳稻千家市，菰蒲四郭邻。最怜荒岁后，初有醉醒人。
病卧爱林居，羁留寇乱馀。谁能城市隐，空却夜游书。
避地皆戎马，藏身且蠹鱼。知君不由径，随地可虚徐。
八闽称望郡，祭酒职尤清。不对鞭笞事，惟闻弦诵声。
诸生传命令，六藉校章程。问政谁频过，时牵旧令情。
羡君初试邑，入境及春和。五岭分疆处，三苗互市多。
饵鲂堪譬政，驯雉定闻歌。莫厌山城远，萧湘一带过。
不负夫君托，能成令子才。断机知学进，减食为宾来。
庭桂秋芳满，江鱼晓燕开。愿言萱背永，常献菊花杯。
坐石忽忘去，买山无后期。不怜生是寄，翻以爱为悲。
门忆曾题处，松看初长时。千年风与月，来者自栖迟。
斋心踰一七，经义破三千。黄叶石间路，青松山下泉。
客游朝复暮，禅定日如年。回首鸣钟处，深林隔四天。
芽抽冒余湿，掩冉烟中缕。几夜故人来，寻畦剪春雨。
江边戴颙宅，地好惬幽寻。高树藏卑屋，新篁补旧林。
鸟成留客语，云作护花阴。不负沧洲约，重来论夙心。
空负芳楼约，愁逢江上春。月华天外洁，花影浪中新。
讵是沉珠浦，将非濯锦津。争言兰作舫，复拟桂为轮。
圆缺同今夕，飘零异昔辰。关山犹自隔，攀折赠何因。
澄湖一浚后，千古见流长。映带群峰秀，沿洄十里苍。
蓬瀛信有地，云水自为乡。鱼钥传中使，星槎倚夕郎。
幕间存往迹，镜里驻年芳。延眺非关恋，兹游讵可常。
混沌薄元化，大道生废兴。五运相终始，人伦有分并。
灏气回日月，山岳以峙凝。大哉天地机，乃在一念精。
伏羲画八卦，妙契万物灵。圣哲神所启，时俗谁能撄。
人心包天地，私意安所容。区区营身术，咫尺生剑锋。
方其拘挛时，一介不可通。忤心当路排，合意千里逢。
一人未成仇，万千憎其风。譬如蒸沙粒，何由睹成功。
姑射有神人，冰骨为其姿。被服天机锦，玉屑充渴饥。
窈窕处金闺，兰蕙方葳蕤。孤操凛霜雪，抱瑟含微辞。
独立万物表，耻与姬姜随。视世若尘土，择对安足为。
仙子悟长生，鍊元积真道。一气含太虚，宝鼎手能造。
衣裳翳白云，鸡犬呜丹灶。玉帝校尺籍，紫书方命召。
韩众携竹冠，卢敖奉金诰。济世有丹砂，冲举何足好。
玄女蓬其首，感悟轩辕辞。降世示兵诀，精微谁能知。
糟粕遗六韬，孙子何支离。天地有妙略，黄石非吾师。
冲虚契真际，车马八极驰。大道自底定，嘈嘈徒尔为。
积雪不知年，炎天生昼寒。南人初出塞，浑作玉屏看。
溶溶谷中云，西来复东去。云归人未归，朝朝望云树。
朝听萧寺钟，暮听萧寺钟。当年铸钟者，陵云起秋风。
洽久志弥喻，钝根尘易侵。那堪暂离索，摇落对秋深。
渐老衰偏觉，向山悲且吟。昨来缄数字，应感恤初心。
穷海去无津，沿崖尚有滨。风涛犹撼石，星月祇愁人。
往复事何极，江山恨转新。停舟问渔父，今夕是何辰。
西台日未没，庙口欲横烟。一别徐孺宅，重过便七年。
长堤贯村巷，乔木荫平田。借问雷居士，曾薰惠远莲。
危石盘空上，诸峰入望低。山连三髻北，云起五灵西。
谷静泉逾响，林深鸟乱啼。采菱人不见，芳草自萋萋。
鹿门吾欲卧，龟组尔何牵。名姓陶公后，登临谢客前。
逢人随白眼，把酒问青天。偃蹇风尘里，兹游益可怜。
季札坟边业，春申邑后山。一江平展镜，两港曲成环。
不雨云烟拥，长春草木斑。隐君梯万丈，倘许世人攀。
帖帖江如镜，迟迟舟渐移。都将山饯酒，不管雨催诗。
候潮情未已，空阔独闻钟。一一度寒水，泠泠入远峰。
乾坤皆梦薮，城市亦萍踪。心忽随僧觉，浮云破几重。
罗浮抱初气，可以鼓吾琴。忘世非孤立，同君有素心。
泉边朝斸术，洞口晚锄芩。四百峰中住，无人到得寻。
闻说青螺外，幽斋好一间。有人风雅甚，留汝赋诗閒。
写字临残帖，扶藤上近山。深秋知雨少，予或到沙湾。
五十此岁暮，萧条不易过。租因淫雨失，债为酒赊多。
寒月澹四壁，古琴鸣一歌。妻儿岂忘俗，其奈懒人何。
沙蚬鲜于蚌，春肥价亦廉。食惟无钉易，味以有珠兼。
可辟山岚重，能消酒气严。十年甘淡薄，傍海结茅檐。
漠漠东郊上，方升日照容。白驹司姣仆，春服到高松。
草色青归眼，涛声阔入胸。无穷芳意外，云起看新龙。
美人出怀袖，传我一柑归。指上春痕脆，灯边香雾飞。
近知垂老得，能集幼孙围。萍实何年事，空劳感物微。
以我疏狂老，多凭酒释愁。天馀游宕子，爵是醉乡侯。
遂与世情背，将毋古道求。不嫌人陋巷，仙迹带浮丘。
天地来磅礴，三城挹太和。中流长砥柱，频历几风波。
灵气随潮凸，含光见月多。朱明开一户，不是宅神螺。
几日抄书后，惊看字画肥。蹉跎催眼暗，老态与心违。
佩玉寒分石，盘珠听辨玑。翻嫌少年事，明白半成非。
春到桃花水，飘然一叶舟。轻风浑欲扑，怒浪不禁浮。
推枕惊残梦，呼醪定客愁。长歌无限意，相对只吴钩。
驰驱非敢爱，鞭策恐难任。岂不怀高尚，其如恋主深。
烹阿齐伯术，治邺魏臣心。寂寂论前事，纵横涕满襟。
何处是西天，登临意渺然。野松千壁立，幽石抱云眠。
佛已成南祖，人今识亚仙。悟真知未得，空愧主宾贤。
阀阅三朝旧，弓裘四世新。霜蹄金騕，天种石麒麟。
桂擢燕山夜，梅标碣石春。平康花似绮，结束待车轮。
金泥初帝阙，玉树旧王家。间气钟三叶，奇葩炫五花。
追风横大漠，蹑景度流沙。宁似吴宫外，穷年学浣纱。
浦阳既龙跃，华川亦鷟起。有雏必九苞，为驹日千里。
飞翰洒玉楼，重茧历金齿。太息承家风，寥寥坠兰芷。
十载论交久，相亲若弟兄。同为天上客，复此越中行。
暑雨田苗秀，斜阳驿树明。分携亦常事，此别各关情。
霞宫瞰绿水，云是洗头盆。华表开山径，金铺饰洞门。
鸟声含瀑布，虎迹印松坛。根上祠官去，先皇奠璧存。
碧落初开日，丹厓始凿年。有山皆是洞，无石不通泉。
扶坏成空谷，雕林作漏天。桃花栽尚短，未满一溪烟。
九疑何处是，书托雁西征。鬼俗从鸡卜，夷风惯象耕。
青山行路尽，白发到官生。铜柱君应见，功名在晚成。
偶访征君宅，梅花覆酒香。杖将鸠作刻，书与蠹俱藏。
北海宾盈座，南朝寺隔墙。还同耆旧传，庞德在襄阳。
七夕仍佳节，三湘乍远游。猿啼巫峡夜，人到渚宫秋。
作客随鸥鹭，离家望女牛。所嗟王粲老，不得共依刘。
芳日俄逢谷，空山未见花。因过处士宅，宛是野僧家。
古井春无水，衡门晚带霞。釜鱼君莫叹，卜岁正盈车。
不见茅君久，停舟拟暂过。风尘双鬓改，踪迹十年疏。
山色饶丛桂，江烟吹薜萝。知君应渐老，诗律近如何。
人道耶溪好，青山罨画开。荷花三百里，无数白鸥来。
凛凛风霜厉，乔松有贞性。物情无定端，巧言动人听。
掇蜂伤吉甫，拾煤眩孔圣。隔垣闻斗声，曲直谁能竟。
轻车驾羸马，悠悠遵逵路。东指泰山岑，苍然翳云雾。
愧无鲁阳力，何由照诚素。徘徊彭城下，闻有桓魋墓。
朽骨灰已久，石椁安能固。但见榛莽间，纵横走狐兔。
阴阳迭升降，宇宙安所终。谁从广成子，超然入无穷。
南山倚招摇，于焉息微躬。白䓘释我劳，中谷挹条风。
南禺有鹓雏，愿言种梧桐。岂知八桂树，乃在番隅东。
于嗟稷下士，驰声仁义场。危冠切浮云，宽博为衣裳。
进退协矩度，调颜逾圭璋。冲澹焉足保，利达乃其常。
岂若事畋猎，鸣镝驰高冈。割解醉言归，百里无豺狼。
磐石依山曲，孤根岁月遒。台成堪坐啸，亭在可销愁。
截雨疑犀浦，听箫作凤楼。飞仙宁道远，此地足夷犹。
百丈丹梯迥，乾坤拓此山。高疑通帝座，幽可列仙班。
日月平临照，风云递往还。祗应人世外，别自有天关。
悬泉千尺下，飞作雪花轻。岩挂联珠影，溪鸣碎玉声。
霏微沾月驭，凌乱洒霓旌。并坐翻愁湿，新来谷口莺。
卓锡何年至，泉流雪乳寒。群飞天外羽，几就洞中丹。
花雨兴龙窟，慈云覆绮阑。酌来应觉爽，沆瀣不须餐。
年光看渐晚，秋气又生寒。鬓欲相催白，颜谁解驻丹。
竹林方慕阮，诗传旧推韩。斗酒因君赠，羁怀酌自宽。
世情纷忌直，宦态转为工。触事情偏感，趋时愿不同。
是非庄蝶梦，得失楚人弓。汝力虽难致，欣看论已公。
雅爱临池诀，风流忆二王。毫端宁有彩，诗里祗添狂。
洗砚冲鱼沫，操觚染树香。小亭宜醉墨，云影落方塘。
何处茶山好，云腴美建溪。黄芽先蛰出，紫笋入春齐。
持赠逢新火，斜封认远题。故园应比昔，客梦几樵西。
木叶催寒序，他乡动客愁。君方随旅雁，我独怅鸣驺。
斗下分雄剑，霜前怯敝裘。暮云将鹤去，何日到扬州。
烛烬将残夜，钟鸣欲曙天。漂零思故国，惟悴入新年。
春色还应近，东方候更先。呼童催柏酒，往事不须怜。
切切似离群，风飘影乍分。微茫江上月，呜咽岭头云。
游子三更梦，扁舟独夜闻。不禁乡思远，枫叶落纷纷。
搦管似有神，落笔惊风雨。岂是谢元晖，何如孔文举。
惨淡浮云色，萧条万里情。风尘何落魄，湖海且逃名。
丧乱依刘表，离骚赋屈平。陆沉无不可，归去问柴荆。
浪迹缘何事，风帆任所之。沧波含暝色，白露脆秋枝。
海市渔灯闹，江天雁影迟。徘徊良夜月，赖有手中卮。
偃蹇嗟吾道，支离笑此身。何当归采菊，无日不思莼。
秋色丹枫冷，西风白发新。翩翩鸿鹄气，千里去无垠。
已结陶潜社，还看谢眺山。一尊楼阁别，孤客海天宽。
金石心难变，江湖鬓已斑。武陵良月夜，风雨未堪攀。
何年辞建礼，天地老黄冠。书著藏名岳，家贫服大丹。
西湖双桂棹，东海一渔竿。回首长安日，浮云梦里看。
闻尔寻真去，何山第几重。仙禽翔缥缈，大药采芙蓉。
梦醒寒潭水，心清晓月钟。所嗟羁物役，徒想白云踪。
芳草春晴候，看君赋远征。岭云寒傍马，堤柳暗鸣莺。
酒湿鲛人泪，歌含郢客情。相知劳问讯，白首卧柴荆。
晚泊弋阳溪，孤舟望里迷。桃花千树乱，杜宇数声啼。
积雨沉渔火，回风咽鼓鼙。美人山水调，心折大江西。
贱子诸生后，名公大父行。订疑怀竹简，乘兴到云房。
鲁史麟编旧，周正凤历长。微言何以答，游夏愧升堂。
故人鸡黍约，沙路入村微。痛饮一宵醉，清游两日归。
古松低石屋，修竹映山扉。双鹭翩翩起，横塘净夕晖。
一自同官后，于今又几年。相逢真偶尔，分手各依然。
旧事凭谁问，新诗觅雁传。天涯不可极，烟雨过前川。
自君之出矣，重上望夫山。思君如雨竹，含泪日班班。
自君之出矣，膏冰为谁施。思君如摘藕，中含千万丝。
昨来初驻马，今日复登舟。新水弥沙岸，斜阳入舵楼。
酷吟诗作伴，不饮酒为雠。明发知何地，江津天际头。
问罪阴山下，从今又几年。亲朋无一字，雨雪尽三边。
溪月明关陇，胡沙乏水泉。功成尽麟閤，燕颔岂徒然。
兵出塞垣通，金鞭指铁骢。将军下天上，杀气绕湟中。
受命边沙远，防秋鼓角雄。匈奴犹未灭，何处欲输忠。
避暑芳林下，流觞碧水边。菹抄香藻嫩，脍切锦鳞鲜。
雨气凉襟袖，莺声替管弦。酒阑天欲暮，醉倚白云眠。
草就匡时疏，英英气似虹。立朝真不忝，得郡未为穷。
人笑谋身拙，天知报国忠。怜余素餐者，长自愧高风。
东鲁文章客，分根及草堂。霜清香有韵，露冷淡无妆。
人爱看孤节，天留殿众芳。为渠吟太古，赢得鬓苍浪。
故人在何处，借榻梵王宫。灯影秋云里，书声晚磬中。
山深飞翠雨，花暗度香风。莫怪林泉僻，云霄有路通。
鄙夫争一身，身外匪所计。有如魏帝秦，何与鲁连事。
先生独倜傥，慷慨决大义。五岳倒地轻，沧海连天沸。
吐舌如吐刀，锋锋着人厉。白日走秦兵，先生天下士。
洛阳隽年少，投文吊沅湘。悯累堙郁志，讯累远自藏。
谣诼虽蔽明，美人安可忘。苟能历九州，故都可徜徉。
嘿嘿不忍去，抱此九回肠。骚人恨无限，千载为悲伤。
东鲁分支远，西江衍派长。风云开胜景，丝竹敞华堂。
架贮签新插，书存壁旧藏。口传思伏胜，妄意笑共王。
圣道乾坤大，经文日月光。方今逢盛治，奕叶看流芳。
暂辍分曹秩，初悬刺史章。承恩辞建礼，衔命出昭光。
峡束瞿塘险，山盘剑阁长。蒲鞭随骑后，卉服拜车傍。
已见风声被，行闻德化彰。大廷重考最，计日簉鹓行。
治教千年会，车书万国同。蕃邦修贡礼，报使选时雄。
文物商周在，封疆汉节通。洪涛翻地白，初日射天红。
海服皇图内，边人圣化中。敷宣当奉职，要在复箕风。
采菱秋水旁，惊起双鸳鸯。独自唱歌去，风吹荇带长。
怅望隔江云，春来不见君。歌声与流水，俱在梦中闻。
月出影渐没，夜深光倍明。鹊毛看又尽，填到几时平。
山行将半载，两过益阳军。废宅消兵燹，荒田照夕曛。
马冲松岭雾，鸟动竹溪云。心为陶甄迫，寒泉耳倦闻。
为爱平泉景，依稀类午芹。龙祠新壮观，孔庙旧遗文。
村舍鱼鳞次，山泉燕尾分。独怜崖畔柏，晚翠碍行云。
半生空落魄，千里几迍邅。有梦庄周蝶，无缘老子仙。
草花开霁雪，野树郁晴烟。风景乡关近，毋劳听杜鹃。
城郭千年旧，村墟百战馀。客途迷草径，民舍结茅庐。
野烧惊文雉，河冰带锦鱼。莫轻伤往事，空惹泪沾裾。
江南三月半，草际尚铺霜。料峭人犹怯，乖违事可伤。
春风虚馆舍，冬月旧衣裳。总是调元责，何劳问彼苍。
溪桥浑甃石，野渡尽横船。旅驿三吴会，人家一辋川。
春潮随急雨，晚树淡轻烟。莫说江南好，翻愁听杜鹃。
联辔出城西，山光水色低。客怀高鸟过，人迹乱云迷。
绿树藏僧寺，苍苔印马蹄。归来头上雨，催句路成泥。
籓篱不复设，门户洞然开。闲窗无俗物，应只有云来。
朝看亭上山，暮看亭上山。问君心何似，白云相与閒。
篱落紫烟明，东风动新绿。不用费机心，今年春雨足。
寒塘凉雨过，一夜新水长。初日照芙蓉，坐看灵蔡上。
溪风生夕凉，古渡流寒玉。时有采菱人，来唱采菱曲。
矶头丹荔熟，入手异香闻。日暮红绡退，玉肌持媚君。
东风动南枝，冉冉残霞坠。不是竞新妆，美人今夜醉。
山中饶薜萝，底事频促织。借问黄金笼，如何秋草色。
芳渚生夕波，寒潭映脩竹。幽人罢钓还，菰米饭初熟。
山水浙东去，声华共若斯。高贤希世出，明主俾衡持。
风俗归淳后，春廷上绩时。人今公尽望，留佐衮衣垂。
不独称佳丽，河山王气存。司徒分国计，端笏俨都门。
宇内勋名满，江南制节繁。谁能公可荐，密勿切朝昏。
载笔闻曩至，晨昏愿岂违。遭逢劝簪笏，浩荡借恩晖。
琐闼人贤在，金陵母德归。共言能主报，直道似君稀。
为赴司衡召，应闻开府贤。歌声方陜日，启事藉山年。
才大今能用，书成世已传。从兹云路阔，豪俊入翩翩。
张掖国西门，中丞山甫论。从天下节钺，绝塞驻戎轩。
蛮赋千邦入，威名万里存。空传汉出使，此路去河源。
敕使召还都，争言新命殊。三朝皆报主，六典复司徒。
旧德今谁在，皇心古帝俱。最应边饷赖，西北壮规模。
中丞今塞上，开府作藩维。况复神州在，应劳圣主知。
山河千古壮，气象八陵滋。长策当何定，威名仰昔时。
秋高凭远色，为送武昌行。画省名原重，参藩位不轻。
江楼千里目，湘竹四时情。试发郢中倡，应希和者声。
一从吹管动，阳气物应知。河柳滋将遍，江梅烂已施。
人才南就日，吾道北归时。制作今皇志，宗儒在礼司。
旧事游难续，新愁泪易催。人亡收夜烛，欢散彻林杯。
顾影俱萧鬓，寻踪半绿苔。在山凄暮类，宿处岭猿哀。
迟迟白下棹，黯黯寒云津。怨别清江路，相看暮发人。
客行偏冒霰，家在不逢春。长揖邮亭外，含情柳色新。
草户烟波上，林扉碧岭西。柳边时系艇，花外忽闻鸡。
圃树萦窗暗，山云度槛低。主人开径处，惟有绿桑蹊。
窈窕沧波寺，玲珑水上扉。绿窗云竹净，朱户露花晞。
鱼逸晴偏跃，鸥闲昼不飞。东邻精舍近，无虑戴星归。
指引松门路，飘飘水上蹊。津云春匝寺，灌木昼藏溪。
苔色终年绿，藤花四月齐。归途余兴绪，黄鸟隔林啼。
乖隔徂年易，多歧会面难。挂冠辞汉阙，避地向江干。
语别淹宵宴，听歌忆旧欢。霜天情易惨，醽绿坐消寒。
生事同寒鹊，冰霜意若何。黄金初岁尽，白发暮愁多。
世虑销云梵，冥心托薜萝。故人年亦谢，良晤惜蹉跎。
避暑南楼暇，逢君迟客时。绿阴消夏气，清圹贮凉釭。
林密云归早，溪深月到迟。兴阑杯未徼，惆怅暝烟滋。
境外欢良晤，壶觞恋夕阴。暝云沉碧殿，凉雨澹珠林。
存没悲前事，荣枯怆暮心。一樽仍自惜，惆怅别时襟。
作吏仍兼隐，因君忆镐京。白云笼署榻，红叶映江城。
环渚烟中尽，平堤画里行。于公方种德，谁不诵佳声。
天马有逸步，大镛无卑音。志士怀令猷，穆哉兼济心。
俶装迎修景，游瞩带阳林。驱驱指京洛，文物郁崟岑。
崟岑晋城阙，窈窕吴山水。东南富形胜，环海同书轨。
王风被中区，大雅方盈耳。义心纂古调，神听唯君子。
君子共情素，结言在贞坚。携持申笃好，如彼轸与弦。
营道赏弥真，遭物心讵迁。嗟予集于蓼，端忧望云天。
云天既开豁，雪雰亦回互。悠悠俗化讹，睊睊疲当路。
纷吾漆室忧，伫子金门步。磨治鼌贾言，涤荡邹枚赋。
湖上生秋雨，檐间滴翠阴。竹西风景在，别路一惊心。
江晚山色遥，黄芦雁初起。渔歌何处归，声落沧浪里。
嵇康昔疏放，孤桐托奇音。陶潜自旷达，空抚无弦琴。
君怀广陵曲，我爱柴桑吟。那能悦俚耳，所贵崇古心。
西轩栖隐处，松鹤与人閒。素节终相保，冥飞岂易扳。
瘦宁知卫禄，清不受秦衔。子和孙枝秀，还渠藉好颜。
岚气薄征旗，溪风振弱澌。翻鸦惊叶响，吠犬觉花移。
村静看灯近，山深见月迟。秋空萧瑟在，此景与心宜。
春到无多日，孤舟细雨来。近郊微见麦，隔水忽看梅。
冻雪宵灯约，残更晓角催。新年犹旅食，未试豹烧胎。
雪花交白日，又共守庚申。兴助乘舟客，愁添失路人。
陇梅犹迟煖，塞草未知春。村酒温新火，长年语自亲。
春林通一径，野色此中分。鹤迹松阴见，泉声竹里闻。
草青经宿雨，山紫带斜曛。采药知何处，柴门掩白云。
夜雾沈花树，春江溢月轮。欢来意不持，乐极词难陈。
生事同鸠拙，贻谋任鹊安。地偏容膝好，天喜辟门宽。
满道酣春色，长河助笔澜。面山名有取，紫诰矗云端。
不但悠然见，南山巳在门。凭栏青满野，揽袖翠盈轩。
弦管多生树，莺花尽侑樽。幽怀一以破，对户忆君恩。
不话开元事，奚论晋武年。水能依涧曲，觞复共谁传。
闭户看修竹，微唫佐野弦。黄鹂偏逸兴，啼破柳花天。
昔爱仁人政，今传直谏名。采衣归暂乐，青琐贵非荣。
门阀灵椿茂，才华汉水清。论交千载上，吾愿取西京。
日夕水烟起，细雨渔舟出。草阁生微寒，主人方抱膝。
曰狂我岂敢，聊尔混樵牧。闭门春色深，相看柳条绿。
远村人语寂，幽入卧方妥。夜半闻清钟，明月当楼堕。
无客长闭门，客来共心赏。去来亦何心，春风芭蕉长。
次第竹根来，相将得到家。鸟啼春雨后，流出满山华。
自将山竹种，岂望便成林。一竿明月里，聊尔步清阴。
采薪松岩下，日暮负盈肩。还思天际鹤，或恐避荼烟。
偶随白云出，不掩白云扉。有客坐来久，山僧归未归。
裴回涧边石，小憩一悠然。不知山月吐，已满竹窗前。
独坐松堂下，参差静影来。西湖歌吹歇，推却小窗开。
春入柳条新，郊游岸角巾。青山环别业，芳树媚佳辰。
陶谢俱词客，荆高总酒人。年华驹过隙，欢赏剧相亲。
草阁背城开，何人载酒来。偶因随杖屦，共此破莓苔。
韦曲寻春宴，梁园作赋才。留连情未已，城角暮声哀。
小亭天结搆，清迥绝尘氛。有酒时邀月，无人独卧云。
空泉潴作沼，飞翠自成纹。颇怪端居懒，何心学离群。
凭阑看青山，欲去仍恋恋。青山恒在兹，而人不可见。
夫物各芸芸，过眼总超忽。静中何所观，静观本无物。
嵌岩何所有，终年此栖迟。世事正纷纷，问渠渠不知。
岩岩太湖石，与结终身契。勿学市道交，风波起平地。
花中有君子，濂翁后谁爱。勿与流俗言，牡丹时所贵。
帝胄开荆甸，皇华出汉宫。青云分郤桂，绛节捧虞桐。
汤沐屏藩旧，河山带砺雄。胜游多丽句，携得大王风。
一宿招提境，琴尊此日同。青山在屋上，明月可庭中。
户牖流泉过，池亭曲槛通。高人逢不偶，清赏意无穷。
又见陈农去，遥临析木墟。山川游幸后，文献乱离余。
备极传闻异，归从直笔书。百年殷监在，尽献玉阶除。
梧桐生朝阳，不附众木林。上枝拂云汉，下根固重阴。
岁久材质古，斫为姚氏琴。朱弦翾横理，加以玉与金。
徽轸何粲粲，清弹扬妙音。重华不可见，怀思意何深。
沙径萦村入，柴门面水开。园林君自得，鞍马我能来。
白鹭窥鱼立，黄莺触燕回。日斜犹不去，相与坐莓苔。
除夕愁难破，还家梦愈频。十年江海客，孤馆别离人。
残漏听还尽，寒灯坐愈亲。梅花满南国，谁寄一枝春。
越客居梁久，为歌尚越声。只缘秋夜苦，长系故乡情。
三径黄花暗，孤灯白发明。忧来独凭槛，鸿雁正南征。
云气晓苍茫，秋深草木黄。霓旌下南浦，云是楚襄王。
江水去悠悠，籧篨抱莫愁。白头垂钓者，疑是渭滨叟。
塞北多冰雪，江南足稻粱。相求应同类，莫近艾如张。
帝子下北渚，江寒愁不归。空遗一卷石，拂断六铢衣。
百鸟共春风，相呼乐意同。不知缘底事，尔作白头翁。
有鸟名鹡鸰，在原飞且鸣。人皆有兄弟，唯尔独多情。
白鹭白于雪，于飞在洲渚。谁言我最閒，正尔心独苦。
水口桥堪度，林间屋尚留。秋来山色好，相对有归舟。
茅屋何人住，秋林晚对山。也知乘兴出，多在白云间。
鴳雀小羽翼，幽栖短棘梢。丛坡风日好，不让凤鸾巢。
解缆溪云暮，舟人几度惊。一灯宵不寐，孤棹夜趋程。
雨入重湖白，村因野烧明。那堪江畔草，处处傍愁生。
四顾湖光白，相携上小艬。杯中浮片月，天外落孤帆。
楚客惊秋早，吴钩傍斗衔。当尊那厌数，明发戒征帆。
四野俱生色，高堂不染尘。转疑鸥狎客，更好月窥人。
满座阳春曲，当筵漉酒巾。关门无醉尉，良夜得相亲。
结发为夫妇，恩情两不牵。今朝闻汝死，不觉情凄然。
不为恩情牵，含凄为汝贤。反目未曾有，齐眉四十年。
中表皆称孝，舅姑忍汝劳。宾朋日夜往，龟手事香醪。
慈心能割有，约已善持家。缘余贪佛去，别汝在天涯。
近水观鱼戏，春山独鸟啼。贫交犹不有，何况糟糠妻。
冀缺与梁鸿，何人可比踪。丈夫志四海，恨汝不能从。
孤鸿向北征，夜半犹哀鸣。哀鸣何所为，欲我如鸿冥。
自有凌霄翮，高飞安不得。如何万里行，反作淹留客。
独雁虽无依，群飞尚有伴。可怜何处翁，兀坐生忧患。
日月湖中久，时闻冀北音。鸿飞如我待，鼓翼向山阴。
云影荡山翠，泉声乱溪端。长林无六月，萝薜生秋寒。
碧云停日暮，华月照芳池。梦回歌玉树，病渴忆琼枝。
小雨经檐尽，残阳隐树低。迎曛花气合，向夕野容迷。
宝刹流云外，金塘去鸟西。吾生江海意，随分此卑栖。
秋晚横塘路，方舟转港频。渔人心不极，落日未收纶。
水宿无常处，江行自作邻。因悲倦游客，远道独逡巡。
群盗连淮海，传闻逼近郊。空村愁欲陷，归燕恐难巢。
敌忾谁能壮，讹言众易挠。邻家小儿女，荷担念同胞。
物态伤吾意，流离满道傍。雨鸠频逐妇，风雁忽迷行。
自分惟沟壑，何人且庙廊。旧时阡陌在，痴望返耕桑。
万里春犹至，三江雁不归。经年乡信少，昨日故人非。
单父弦初绝，河阳花渐稀。宁知沧海上，东望自沾衣。
海内名流少，嗟公又梦楹。飘零千里道，恸哭万家城。
山谷留诗句，乖厓足治声。棠梨花发处，南国有遗情。
水槛漂垂钓，江门不掩风。望穷东海若，身拟烂银宫。
浴日中流急，浮天一苇通。鱼龙吾得免，消息任虚空。
舟出五里塘，迢迢去路长。水花红近眼，烟柳绿成行。
茅屋依山小，汀兰拂棹香。时时见渔父，击楫下沧浪。
可怜白门柳，依依二三月。一曲杨叛儿，飞花乱如雪。
仆从衣裘薄，溪山冰雪深。西风吹剑首，晓日照琴心。
慷慨平胡策，凄凉出塞吟。书生徒有志，但恐二毛侵。
此景不长好，其如良夜何。襟怀三月别，尊酒二更多。
往事随春梦，新愁发浩歌。觉来家万里，鱼雁杳山河。
草屋频迁次，东风值早过。耳惭聋太晚，发喜白偏多。
潭静雁无影，春归莺自歌。浮生惟一笑，不必问如何。
林吐微微绿，山回黯黯春。药栏随地得，诗思逐时新。
瘦影堪谁似，孤怀只自真。呢喃双燕子，感激伴闲身。
十年频结识，两粤遍曾游。欲返吴门去，苕溪枕碧流。
荷风生旅梦，荔雨湿行舟。从此应多作，相思南海头。
閒同溪上住，流水夹窗分。丽句频贻我，高怀每感君。
晒经爱山日，移石扫秋云。早晚行吟处，松阴与鹤群。
别来频问讯，云水不离身。旧隐喜归日，疏林又值春。
连朝花气早，入夜雨声新。无限相亲意，幽居恰近邻。
水际孤云合，船头细浪生。青山飞白鹭，绿竹啭黄莺。
已办花前饮，花神岂避人。欲将花尽发，故著雨留人。
垆头聊潦倒，斗酒可谁相。燕赵逢游侠，怀中匕带霜。
朔雪遍河关，长亭落照间。几回天上见，独骑日边还。
驿路分晴树，州城带远山。清时民讼简，官舍有馀閒。
行行重行行，行行过峡山。登山望所思，大科霄汉间。
霄汉岂云远，见之在不迁。纷纷怅离别，浩浩元同天。
行行重行行，行行度庾岭。是为人鬼关，平地戒深阱。
使君有感通，白猿出相迎。感通亦何为，不迁乃有定。
行行重行行，行过十八滩。一滩度一劫，见月出平澜。
夷险一不迁，心亨无所难。我曾此放歌，兹以为君言。
一顾一回好，到山山更长。春晴鸟语閧，花烂蝶魂香。
石罅渗泉冽，峰腰攲木苍。个中有佳胜，惜也在穷荒。
异教羌番外，何年到我疆。冥心皆幻境，趺坐即禅房。
日月千生劫，形骸四大忘。中原无着处，只合摈夷荒。
去浙甫一纪，重过似有期。榜收新俊彦，文厌旧筌蹄。
渊跃舒鳞甲，天游脱絷羁。明年春宴罢，红杏绕金堤。
秋霁江初杀，归桡慰所之。波摇银汉动，掔引石堤移。
四际云山曙，南来鸿雁稀。浮生成底事，惭愧鬓丝丝。
感旧今如昔，那堪会复离。莲舟忘坐久，燃烛爱归迟。
十载江湖梦，寸心天地知。多君无限意，星月共清漪。
英英匣中剑，三尺秋水明。上有七星文，时作龙夜鸣。
铸此双雌雄，云是欧冶生。鹈膏久不施，绣涩玄痂成。
愿借赤凤雏，衔上白玉京。为国斩佞臣，坐见泰阶平。
匹马依丛薄，曾因访化城。松深藏梵响，谷杳蕴秋声。
画壁巢禽污，萝扉倚树成。老僧招引处，犹记说无生。
禅宫雄帝里，传是报恩开。慧鸟闻钟聚，香霞望树来。
塔中观世界，画里识轮回。远别维摩室，尘心未尽灰。
去年修禊日，曾往莫愁湖。心醉欢娱地，春随歌咏徒。
风花香不断，烟柳弱难扶。一别无由到，空悲岁月徂。
客地罕登览，平泉聊共攀。到亭全见野，遵径每逢山。
木落岩阴散，鱼藏水态闲。旅怀将物候，萧瑟自相关。
王孙开邸第，窈窕远人寰。花树春连夏，楼台水杂山。
举觞空翠里，上马月明间。胜赏牵情性，时令忆往还。
寂寥桑柘外，秋日赋闲居。天气清行药，溪声和读书。
每于幽事遇，不觉世情疏。近复增颓惰，经旬发未梳。
闲来北窗下，了了见云峰。未释形骸累，徒怀禽尚踪。
晤言清夜月，留客翠微钟。数亩长荒秽，无心学素封。
僻境但流水，秋风隐计贫。石门槐叶暗，茅屋豆花新。
晚食忘兼味，天游懒徇人。将师广成子，澹泊葆吾真。
仙观青门外，尝从金马过。桃花霞际吐，黄鸟日边歌。
晚酌醒池水，春衣暖径莎。自闻清乐后，长使梦云和。
长干风景地，台上每淹留。云树空濛色，烟江缥缈流。
席前芳草暮，钟外雨花收。梦寐城南路，何年寻旧游。
门外秋波阔，寒光悦醉眸。白鸥閒对我，红叶暗藏楼。
酒旆垂邻馆，渔灯见远洲。虞卿谙史笔，终日著穷愁。
云净群峰出，江空一鸟迟。雨前萝补屋，霜后菊编篱。
巢燕非新主，沙鸥是故知。考槃人自取，天地岂吾私。
数椽依静渚，卜筑是良图。楚岭桂开尽，浔阳雁到无。
池分秋瀑细，窗透夕阳孤。兀坐成何事，潜心咏典谟。
酒阑閒拭目，列岫散浮阴。鹜带残霞断，风飘落叶深。
簪花三五客，倚竹短长吟。独鹤归来晚，钟声出梵林。
犬吠孤村外，柴荆手自扪。草深含宿雨，山浅映朝暾。
平野牛羊散，閒庭燕雀喧。同心在何处，搔首欲奚言。
寒山起暮岚，秋水寂空潭。一片繁华月，殷勤照草庵。
呼童扫窗北，活酒出溪南。独醉枫林下，禅从何处参。
岭峤思归客，丹丘别故人。千山黄叶乱，一径菊花新。
决策期尊主，相遗及老亲。白头沧海上，同是旧逋臣。
中原方有事，海澨亦称兵。志士知机作，大材多晚成。
墙东聊共隐，庑下岂须名。怅望荆门道，因君白发生。
雨馀天气凉，野色满林塘。独去不知远，徐行惜众芳。
春归蜂蝶懒，愁与岁时长。天下正戎马，伊人水一方。
游蜜自寻王，啼鸠逐妇忙。物情各有托，龙变孰能量。
欲去风云隔，归耕陇亩荒。饥乌长恋母，绕树几回翔。
躬耕郑谷口，憔悴作遗民。老去犹怀主，家贫喜对亲。
感时增慷慨，忆事重酸辛。五十未闻道，空惭出世人。
曾传不死术，采药遍天涯。朱草终难觅，红颜日就衰。
归来秋色好，喜与故人期。未遂飞仙愿，徒深抚世思。
廿载谢从戎，披衣重井中。清言惊四座，行草重三公。
我亦诸侯客，今为田舍翁。干戈何日静，与尔访崆峒。
壮游应逊子，锻羽独惭余。草绿王孙路，花溪隐士庐。
一骑秋色暮，九月朔风初。沽酒茅茨下，盘餐饭野蔬。
万里岢岚道，三年代郡归。风霜坚客骨，酥酪使人肥。
白昼黄尘暗，清宵铁骑飞。是方多侠烈，几个赋无衣。
秋雨欲浮村，青螺上床脚。日出过东邻，船头系篱落。
二十四桥边，当垆谁可怜。妆成窥容坐，不奈数青钱。
东家女十三，西家女十五。夜半搴娘啼，嫁与并州估。
罗衣束素云，绣履裹纤玉。低回不自前，含娇灭华烛。
西湖宜晚渡，趁得采莲船。越女娇吴客，搴衣再索钱。
留步待婵娟，空庭白露漙。含情望云汉，彼美隔云端。
桂气微风发，珠晖素箔寒。殷勤洞房色，罗帐不成欢。
山明远空静，日落秋江深。独住江云里，谁沿江岸寻。
雾霞寒映水，霜鹤晚归林。予亦思田舍，相期衡泌吟。
楼阁摇清波，亭台隐孤屿。时听笙箫声，云端下仙侣。
楼外雨初收，楼中人独愁。一声何处雁，惊破五湖秋。
竹桥横小涧，泉响落空山。惟有幽栖客，扁舟恣往还。
幽怀不成寐，虫声苦喧啾。披衣起待旦，残星屋西头。
区区一寸心，耿耿千百忧。饭牛歌愤抑，试问人知不。
小屯不知名，土屋十数家。少妇时出汲，黄沙没弓鞋。
柱后千寮竦，林间百岁将。同官皆不在，异世已如忘。
犹辨蝇书细，能令鸠杖光。洪崖今可见，未必有丹方。
沧海洪波蹙，蛮夷竟岁屯。羽书交郡国，烽火接吴门。
云结残兵气，潮添战血痕。因歌祁父什，流泪不堪论。
密殿朱衣客，圆牌金字符。恩光留日月，歌吹渺江湖。
百馆牙盘馈，千夫锦缆呼。何如乘一叶，来往似飞凫。
偶过白莲院，为寻绿鸭池。僧开虫罥户，人到鸟惊枝。
斜日半庭雨，清风数卷诗。空门住遗像，千载尔为思。
章丹请辍舞，秦青且罢歌。佳人上宫出，俪婺复倾娥。
夜月光如练，春江纹似罗。所思在远道，朱颜谁为配。
奇树生南国，孤根来远方。隹名谁不爱，植近君子堂。
春风一披拂，花叶何炜煌。上有寄生枝，亦得沾恩光。
桂枝陵寒山，梧桐在高冈。草木非自献，信美非所将。
青山行处好，绿水望中深。欲问忘机事，浮云与客心。
不与鸿雁翔，难为凤凰侣。只逐双鸳鸯，沙头宿寒雨。
微风响翠云，宿漏惊黄鸟。梦里一声闻，月残碧纱晓。
自怜十指镮，玉壶不离手。女儿行无赖，故劝郎君酒。
郎赍千金装，结客行三秦。那能论家计，少年喜作人。
一室他乡远，四檐寒雨声。主人怜夜永，添火坐深更。
雨歇月朦胧，中宵卜去踪。夙兴僮御喜，争诧晓云红。
汉妇良家子，从军岁月多。生来小儿女，唱得僰人歌。
东屯归欲晚，西涧立多时。病眼青山怪，幽情白鸟知。
十年无旧业，九日有新诗。采得篱根菊，馨香好遗谁。
农功将筑圃，使者正行田。车过闻牛铎，诗成堕马鞭。
凉风蘋末起，落日树头圆。翻忆吴淞岸，菱歌处处船。
出郊观获稻，下马立斜晖。百顷黄云卷，千镰白月飞。
莫辞官有赋，但使愿无违。农器消兵甲，时清岁不饥。
大风振林木，万叶皆飞飏。如何顷刻间，景物殊炎凉。
感之欲太息，凭阑对斜阳。东篱有黄菊，归来嗅馀香。
二更天气冷，孤月照三军。谁奏边笳曲，凄凉不忍闻。
送远憩岨谷，濯缨俯清流。沿溪陟危石，曲洞藏深幽。
花静馥常瑀，溜暗光亦浮。平生泉石好，所遇成淹留。
好鸟忽双下，鯈鱼亦群游。坐久尘虑息，澹然与道谋。
淑浦山边泊，云间见驿楼。滩声回远树，崖影落中流。
柳放新年绿，人归隔岁舟。客途时极目，天北暮阴愁。
风开翡翠帘，霜满芙蓉叶。欲上象牙床，鸳鸯冷还怯。
故国经年别，他乡会面难。人疑天外至，花似梦中看。
山瘴侵毡湿，江流绕舍寒。不知台省客，谁念一儒官。
池上数点雨，俄然水纹生。水纹圆又碎，因之感物情。
游鱼千百辈，么荷四五茎。明当惨离别，奈子东南征。
青春驾言迈，江蓠冒青英。吴会有狂且，远托高阳生。
丈夫抱奇志，岂同儿女行。近情恐不任，远怀为物婴。
南国无伯桃，东海少田横。结交古道丧，感激何时平。
新宫严礿祀，旧域应奎娄。负扆开王化，分茅胙帝丘。
勋劳周礼乐，宗祏鲁春秋。暮色徂徕雨，寒声泗汶流。
云霞丹殿敞，苔藓玉阶幽。阙里长邻近，犹疑寤寐游。
白帝传遗迹，穷桑访故城。丘陵何代筑，碑石几时倾。
凤纪金天岁，虹分华渚精。人烟连圣里，鸟雀识官名。
落日荒原冷，悲风古木平。祇令郯子国，百世溯宗盟。
客署闲花事，乡心醉柳条。闭门春草长，高枕白云骄。
牛马呼仍在，鹍鹏路已遥。有田堪种米，罄折笑前朝。
踏尽高槐影，青虫落酒巾。袖怀三月草，衣浣一年尘。
梦里听朝事，杯中觅圣人。贫厨非大祭，未有肉留宾。
高僧如疼鹤，懒得著袈裟。雪案堆庄子，花函藏内家。
问方医病竹，邮水泛春茶。一室沉香气，青烟吐白纱。
一片湖州水，吹光到晓堂。暗规时世样，校取浅深妆。
山髻平分叠，宫眉与斗长。常时樈掠罢，背底立何郎。
强起淹馀睡，柔多艳亦多。笑时添两靥，恨至叠双蛾。
印指生寒晕，分钗割水波。休将月月比，仙子不如他。
野艳云争出，幽閒萼并头。分明呈舞态，只是欠歌喉。
西子不离水，绿珠长在楼。娥英若令见，匣取洞庭秋。
百看百如意，随他作笑颦。回钗生溜影，分耀及旁人。
睡少添自重，思多理注频。面光滑似水，脂粉不如尘。
脱屐入春丛，拾芳携翠笼。一番洗竹雨，几阵报花风。
薪老知茶忌，须长论药功。疏黄秾碧里，一树石楠红。
烟树湿茙茙，残缸细隐红。池容通国水，柳散一城风。
僧静能消月，庭方好贮空。幽窗渔梵冷，童子印香终。
之子吾乡彦，明经邃古今。玉堂曾品第，琼海拜儒林。
出处关垂教，荣枯少绊心。春风无限好，须耐岁寒侵。
连月征长路，经年别故园。高飞无过雁，清啸有哀猿。
谷转萝偏密，山深木愈繁。天涯行欲遍，何日慰椿萱。
发棹趋南郡，春江两岸平。风帆随去鸟，人迹逐浮萍。
钓艇山腰系，舟樯树杪行。离家方信宿，浩荡似遥征。
岭表知名士，年来始识荆。忧时多确论，居室重乡评。
旅邸论交日，沧州忆别情。停云空怅望，遥隔几长亭。
露发坐清夕，商飙生夜凉。穷愁衣带缓，假寐梦魂长。
宇下鸣虫聒，天边归雁忙。孤云傍南斗，永夜一相望。
明发更新岁，残年独此宵。荣枯犹默默，勋业叹寥寥。
坐久炉香息，眠迟绛蜡销。绕床还览镜，糜禄愧清朝。
守岁南州夜，离愁倍怆然。凄风吹细雨，明烛照遗编。
梦绕椿萱下，神驰棠棣边。萍踪长苦别，荏苒度华年。
杳杳分歧路，苍山四面围。马蹄恣远骋，鸟翼趁高飞。
感物伤心切，思亲宦况微。春行长苦雨，今日喜晴晖。
十载劳尘鞅，羞看华带围。巨鳞无浅跃，健翅总高飞。
北署遗矜细，南州叹式微。蟾光今久蚀，何夕更重晖。
秋深辞阙下，冬半入闽中。计日经三月，过山几万重。
巢林随宿鸟，遵渚逐归鸿。几度看人面，孤踪叹转蓬。
侍从朝初罢，乘閒散马蹄。黄麾云外见，猎骑望中迷。
石室疑龙卧，禅床听鹤栖。经行有佳兴，且复记新题。
日晏疲登顿，遥峰入望微。云根孤犬吠，林外一僧归。
霜滑犹沾屐，苔深欲染衣。底须论说法，到此已忘机。
空寂浑无事，从来远俗氛。崖深留冻雪，松老驻寒云。
碧殿香烟静，层云紫翠分。下方尘扰扰，钟磬有谁闻。
野旷澹朝晖，山光拂翠微。青松低石屋，黄叶碍柴扉。
长日僧閒卧，终年客到稀。自缘尘俗少，甘与世人违。
江山如画里，满目尽乾坤。翠拂旌旗动，风吹鼓歌喧。
晴烟分野色，旭景散春温。喜有同袍在，幽期可共论。
名山不易到，欲去重盘桓。浩荡添诗兴，行吟驻马鞍。
风泉杂钟梵，岚翠湿衣冠。顿此忘尘幻，偏令眼界宽。
古木含馀霭，垂萝隔紫烟。碑残尚没草，井废尚通泉。
梵钵留深殿，天花雨法筵。山僧少迎送，高卧不知年。
偶寻方外去，佳兴亦悠哉。云气随冠冕，花香拂酒杯。
閒时难再得，何日更重来。向晚銮舆动，争随骑从回。
未有人知处，经行到上方。丹霞浮御气，宝树散天香。
碧嶂猿啼静，遥空雁影长。题诗寄行迹，回首意难忘。
养痾吴山下，扃户谢来客。惟有山中僧，閒时每相适。
一见两无言，境宇何岑寂。万虑不入心，顿悟此空色。
微风动疏帘，坐移西窗日。翻嫌小鸟声，树杪徒唧唧。
此日湖山路，霜风玉树枝。顿成千古别，不尽百年悲。
丹桂秋香早，青灯夜影迟。严翁双涕泪，便是忆君时。
密树清残暑，空庭夜色閒。吟风蝉韵断，惊月鸟飞还。
不惜歌金缕，宁辞倒玉山。横参犹恋赏，竹露湿潺湲。
怅别都门酒，轺车入夜行。疏星带远塞，斜月傍孤城。
寒重人无语，风高马乱鸣。遥思传采胜，转觉客心惊。
握节行穷壤，悬弧际旧辰。萍踪边地雪，柳色故园春。
颜为风尘改，年从道路新。一觞聊自祝，僮仆且相亲。
出郭乘初霁，高台列绮筵。北临收市邑，南睇俯山川。
莘野耕春雨，磻溪钓暮烟。圣明虚席待，莫负太平年。
冲寒理游屐，入径破苔行。岚气纷纭上，花香断续生。
沙平鸥乱立，树冷鸟无声。为惜芳时过，清尊且尽倾。
四壁多风雨，萧萧坐觉寒。野僧供茗椀，驿子具盘餐。
地僻人烟迥，年饥邑里残。荒村防夜警，孤剑拂檐看。
词坛推定伯，论久属名贤。奇字门人问，雄文异国传。
技惭供执役，交敢冀忘年。珍重怜才念，虚烦倒屣延。
联事逢佑已，邀欢慰索居。苦吟红烛短，剧饮绿尊虚。
柝警严更后，寒生积雨馀。相看惜良会，不醉复何如。
相唤檐前度，嘤嘤柳外莺。寒衣裁未就，忽断剪刀声。
清源今倏过，想像水云中。绿岸悲秋草，黄埃起暮风。
经年慈阁迥，何处旅魂通。沽酿樽罍在，烹鲜簋豆充。
馂投沙渚白，灯照纸钱红。老泪流还咽，凄其独倚篷。
云雾青天暗，蛟龙白昼游。我临汉江水，频上岳阳楼。
晓发房村驿，舟行不少留。青山遥在望，喜说是邳州。
清河水原清，湛湛见沙石。镇日倚篷看，游鱼尾还赤。
仙人久不来，无人见黄鹤。今有大士居，巍巍起高阁。
昨经铁蛇觜，今过青崖子。咫尺是渝州，舟人不胜喜。
长葛古郑地，桑柘连四野。学舍何寂寥，清灯耿寒夜。
荒凉羑里城，人犹忆西伯。若非三年淹，何由见周易。
丰湖春雨过，银鲫戏波心。一自坡仙后，何人有咏吟。
吐沫流芳藻，翻身动碧漪。长江三月里，政是尔来时。
客来情不浅，月白兴逾长。开阁惊春暮，传杯惜众芳。
水清鱼戏藻，花落蝶愁香。剪烛西窗里，无妨入醉乡。
白门何迢迢，青烟拂杨柳。惨淡凉雨馀，萧飒西风后。
长条秋复春，几对离人酒。折之赠远行，忽忘重携手。
落日秋水寒，霜空荷叶乾。飞鸣不相离，双栖绿池间。
照影弄颜色，有如竞华鲜。在原怀远意，因之发长叹。
一叶向秋飞，文姬塞外归。冰弦调玉指，银烛蔼金徽。
离燕随声度，吟龙叶韵微。未央今夜月，徒捣受降衣。
手谈心力拙，耳语口脂香。以旧相思告，将新嘉会忘。
乡音方半改，卷发尚前妆。既见终疑梦，悬心犹未降。
奋雨还谁问，方春喜客寻。烟霞千里色，杯酒十年心。
公子怜芳草，幽人恋故林。醉归无不可，残月落城阴。
弭棹聊相慰，投车意独深。三年孝子泪，十日古人心。
风雨空庭急，烟霞众壑阴。乐章能自写，思尔近祥琴。
良游修禊日，一扣鹤边扉。诗入岩花老，盘收石蕨肥。
午钟松响杂，春服草花依。不倦芳盟续，宁教乐事稀。
剖心非所惮，殒志始含凄。墓是周王表，碑犹孔圣题。
原田无牧唱，宰木有乌啼。白日兼愁暮，高天逐恨低。
王郎歌莫哀，且酌姑苏台。独客自伤别，诸侯谁爱才。
关河千里去，宫阙五门开。未肯轻齐虏，新从下土来。
旭日初升榥，瞳胧映绮房。梨花犹梦雨，宿蝶半迷香。
轻阴笼霞彩，繁英低飘翔。待将红袖色，帘影一时芳。
海棠还折取，拂镜试新妆。新妆方徐理，窗外弄莺簧。
白发同胞姊，吟诗屡问安。一贤今见少，多寿古称难。
椿树生清荫，萱花吐合欢。儿孙隆盛日，百岁享团栾。
羡尔东原老，停云寄早春。门楣惟有姊，亲爱更无人。
梦寐相思久，词章月露新。贤甥俱似舅，歌咏日频频。
慈亲早岁嫠，籍姊为扶持。自昔同无父，于今各有儿。
方当康健日，又际太平时。綵服蹁跹舞，高堂称养颐。
姊弟形虽异，天伦义自同。论亲为骨肉，传信托鳞鸿。
竹叶浮春绿，灯花落夜红。新阳生喜庆，称贺到城东。
阿姊连年病，今年病始安。已无身痛苦，惟有步行难。
冬■红炉煖，春庭綵服欢。夫君同寿考，百岁喜团栾。
井废泉因塞，池通藕并花。相民流帝泽，润物到桑麻。
地僻经行鲜，亭孤野望赊。恻然何所慕，对客与长嗟。
月满潮来盛，天空野望低。树侵吴甸北，帆入楚江西。
俊鹘秋方下，慈乌晓更啼。即看霜露及，风景色凄凄。
今骑沙苑马，昔踏洞庭鱼。结缆荷边宿，移家竹里居。
好风横笛晚，新月上帘初。每忆江南乐，功名有不如。
胡马横霜塞，彤庭诏剪颇。重颁新斧钺，迅扫旧山河。
细柳将军令，天山壮士歌。龙城降处剑，休带血痕多。
剑装喧鼓吹，春日过乡闾。梦绕松楸远，心伤雨露馀。
里门妨跃马，宫锦焕飞鱼。若见秦淮海，应传寄别书。
掩泪向边州，君恩此日休。身随胡地远，心是汉宫愁。
雁塞春难到，龙沙草易秋。玉容何足贵，翻作羽林羞。
贱妾罗衣薄，君王寝殿深。何须矜艳色，不自用黄金。
马上千行泪，宫中一片心。琵琶弹不尽，总向玉关寻。
驿路连云暗，溪朝带月浑。美人不可见，此夜欲销魂。
乱石苍松径，蔼蔼春风和。白云不作雨，空占碧山阿。
冉冉郊西路，繁烟弄柳条。东风殊解意，催送鸟声娇。
城隅有高馆，宴坐常寂寥。海燕及春来，双飞还旧巢。
昔去谁所迫，今来谁所邀。何事同心人，一去邈难招。
閒随白云游，静对白云语。只恐出山来，白云竟无主。
长江限吴越，形势一何雄。夷岛苍茫外，乾坤浩荡中。
江连埋日雾，汀暗走沙风。忽起乘桴叹，沧洲不可穷。
寥落暮天迥，苍茫湖水平。秋云开雁路，凉雨静蝉声。
坐石忘收钓，临流爱濯缨。自缘耽野趣，不是为逃名。
雨后淮南路，山原入翠微。春风花渐发，社日燕初飞。
曲水回官骑，香泥染客衣。江乡寒食节，早晚望东归。
上巳今朝是，清霜昨夜飞。色侵千户晓，寒损百花肥。
虚布青皇令，翻成白帝威。早行前路客，引领望朝晖。
鸣驺入古寺，借榻近高僧。欲听三乘法，因传五夜灯。
茶烟浮竹暗，花雨向阶凝。犹自牵尘鞅，皈依惜未能。
携酒登山阁，危阑日欲斜。汲泉临石涧，试茗到僧家。
无意闻啼鸟，伤心问落花。来朝春已去，空自惜年华。
一舸漕湖上，投閒访故知。入门清昼永，到处绿阴随。
已负莺花约，还寻鸡黍期。东南称具美，欲去更栖迟。
学道同商皓，谈经拟汉儒。予惭葭倚玉，君喜浦还珠。
春水从鸥远，閒云伴鹤孤。扁舟五湖上，尘思似应无。
白舫湖中饮，青山座上看。日光浮浪出，湖色入帘寒。
远市烟初起，深林雨未乾。故人同胜赏，潦倒厌微官。
不到家园久，柴门碧草生。鸟惊行盖起，犬向主人迎。
入院茶初熟，开樽酒复清。幽轩日正永，花外有啼莺。
久向吴中卧，时将岭北游。一官聊染指，五月尚披裘。
座上拈桑落，灯前理蒯缑。行期寻复改，端为故人留。
炼就芙蓉丹，满灶春如海。我欲到君家，分来驻颜彩。
昔别意何长，重来岁华改。沉忧谁与娱，怀人邈江海。
褰衣涉汀洲，秋风被兰茝。日夕零露繁，芳馨为谁采。
嘉会谅难并，良辰讵容待。思君如明月，夜夜望光彩。
感君寄吴笺，笺上双飞鹊。但效鹊双飞，不效吴笺薄。
自君之出矣，不理钗头玉。思君湘水深，啼痕犹在竹。
自君之出矣，鸾镜不曾开。思君如璧月，皎皎照妆台。
自君之出矣，罗幔月娟娟。思君如络纬，辗转一丝牵。
相逢数载前，岐路正相怜。君是鲍明远，途非原巨先。
苦吟惟白堕，搔首问青天。大业名山在，千秋定不骞。
已辞荣禄去，莫遣慧心灰。笔自梦中得，句从天外来。
文章原负俗，明圣不需才。今日白头别，何时青眼回。
春风海上桃，仙禽托栖止。莫啄千叶花，留结千年子。
何处青丝禽，飞来一枝托。回首啄山茶，霏霏露华落。
有鸟名翠碧，无花艳海棠。依依留不去，颜色两相当。
身逐征西将，休歌行路难。鸣弓霜力劲，舞剑雪棱寒。
乡泪看花落，边愁纵酒宽。少年曾许国，直拟斩楼兰。
新年思定省，理棹别家林。野雪消不尽，春江流正深。
伯鱼方学礼，子贱只弹琴。记取临歧处，清言抵赠金。
芳草绿尚浅，故园春未残。平生为客惯，今日别君难。
短棹吴歈曲，哀弦楚女弹。江花正满眼，且莫下长干。
已于城市远，林径转逶迤。一鸟不鸣处，孤亭独坐时。
砌花閒白日，野竹匝清池。每欲相来往，邻人恐未知。
独坐思芳辰，莺花笑冷春。自从妆阁闭，谁拂镜台尘。
家远绿川长，回舟菡萏香。缓声歌白苧，明月堕横塘。
园林有佳趣，扶筇时往还。白发心犹壮，逢仙不问丹。
留都吴建业，常伯古司空。礼乐归宗匠，经纶属国工。
晓云随去马，秋月听征鸿。时有怀君梦，清宵入汉宫。
众望归台鼎，王言作朕虞。积薪嗟自汉，乘传且游吴。
胜可探三岛，閒堪赋两都。秣陵馀王气，怀古见雄图。
去去辞金马，行行向石头。台高曾宿凤，官古旧名鸠。
南北皆荣遇，江山足壮游。独令桃李士，日夜望仙舟。
昔校陪京士，曾看吴苑花。今参玄武部，还泛大江槎。
世路疲行役，风尘老岁华。栖筠原重望，日下看宣麻。
遥水映微旭，湿云犹在山。幽居隐深谷，空濛烟树间。
岁序忽复变，樵歌常自闲。与子不忍去，踌躇暮方还。
三五月明满，三五月明缺。行人去未远，忽若三年别。
此时道路间，北风何猎猎。局促瘏马悲，萧条秋草歇。
所遇非所欢，中怀安可说。不念故里闾，甘为苦霜雪。
思寻海底人，为乞珊瑚树。持栽此前庭，慰彼岁将暮。
上栖孤金禽，下宿单玉兔。四时相并辉，颜色长不故。
积雪满前楹，涵虚似太清。乾坤归一色，江海入无声。
宝树花稠叠，琼台路坦平。高僧不出户，水观已初成。
携酒出东郭，寻源到此溪。偶因盟白鹭，兼得友黄鹂。
雨气来山北，茶香过竹西。芙蓉花发处，明日且扶黎。
残暑渐将消，新知许可招。鲈鱼秋欲到，鸥鸟梦相撩。
对雨辜红烛，闻歌相画桡。诗成不得寄，先稿上芭蕉。
湖上三百寺，今日复来游。满路皆黄叶，诸僧尽白头。
水云情渺渺，钟鼓夜悠悠。独有南屏下，楼台壮一州。
碧殿烧香罢，琼林照日初。经声出云箔，秋色綍松枢。
已挂三花树，仍开六甲厨。羽童长不见，采药在清都。
五十明朝是，兹宵不得眠。杯盘分节序，火炬照村田。
春色来何处，梅花在目前。自然添白发，岂为惜流年。
孤柳在江津，年年占早春。上林何限树，此树独无邻。
蘸水烟条短，啼春露叶新。不知缘甚事，只赠远行人。
金仙栖石龛，珠宫结灵樾。黄叶樵路深，绿苔人履绝。
岩花见空色，山云悟生灭。客来啸远风，僧行踏凉月。
香灯十地明，宝铎四天发。已是都率宫，讵想襄城辙。
可怜孟诸岸，春草绿芊芊。羌儿骑汉马，牵著上床眠。
莫作中女郎，懊憹不可言。大姊得蚤嫁，小妹得娘怜。
下马绣盘龙，上马金裲裆。男儿好光彩，只是耀他乡。
牝马接神龙，生儿尚为驹。娇女嫁仆夫，生儿唤作奴。
桃花二三月，故爱东风吹。阿母不嫁女，忘取少年时。
桃花八九月，树头无一枝。女儿作阿母，不作阿母痴。
何处垂杨柳，边城万里天。青飘云外湿，翠压雾中鲜。
粉黛愁霜落，红颜损塞烟。有无肠苦断，扳折付幽燕。
芳草接金堤，垂杨绿更齐。夕絮离天远，春丝别雾迷。
曲中青镜改，愁畔紫骝嘶。红楼叹少妇，肠断玉关西。
登坛临玉塞，报主荷金戈。汉节当关重，胡笳出塞多。
气吞玄朔垒，兵洗白洋波。休信单于款，谋穷伪请和。
十八羽林郎，飞腾事朔方。青萍玄锦毂，赤兔紫丝缰。
沙漠今巢穴，燕然古战场。王庭须远遁，卫霍在边疆。
符传出葡萄，星郎上郡豪。五营分贝胄，万骑拥鸑旄。
野日寒如月，河冰聚若刀。凶门随命凿，仗胜有龙韬。
世业神明裔，朝家礼秩优。祝釐宣室夜，赐曲鉴湖秋。
海月虚瑶席，天风驷玉虬。谷神应不死，独与化为谋。
四海戎麾满，中原汗马疲。龙蛇伤纪岁，麟凤叹非时。
土贡包茅废，边防羽檄驰。杜陵忧国念，蒦闷强裁诗。
迹不到城市，逢人无厚颜。一瓢风外树，双屐雨中山。
流水春喧碓，归云暮掩关。忧时心未已，祇益鬓毛斑。
自在眠沙鸟，参差上濑船。乱峰寒笛外，疏雨暮钟前。
滩转疑无路，林深别有天。羊裘怀隐者，高节已千年。
天下竟如何，阳微气少和。南冠瞻北斗，吴女解淮歌。
邻壤青犹燧，江流白自波。古来经略事，不在杀伤多。
故老传经日，诸生立雪时。瓶香人送酒，门响客催诗。
白发经秋短，青灯坐夜迟。河汾有遗稿，读罢一兴思。
最喜投闲日，莼鲈正及秋。钟声林下寺，灯影水边楼。
老去仍青眼，吟多易白头。还思为客处，梧雨滴乡愁。
风雨越江边，陲亭对夜眠。乡心孤岛迥，客梦一灯悬。
论旧怀他日，论诗记往年。离魂将别梦，几度到临川。
携书兼带剑，未必事班超。暂向天涯去，休辞故国遥。
蛇珠生暗陇，蜃气积寒潮。别后知相忆，琴窗谩寂寥。
再入招提境，萧条异昔时。流泉分古涧，荒藓上残碑。
门掩花空落，人闲鸟不知。那能招惠远，重与话心期。
笳鼓起城头，烽烟上戌楼。风旗翻朔雾，霜剑带边秋。
瀚海兵声合，阴山杀气浮。不因横绝漠，何事更封侯。
塞外秋尘起，关中夜柝闻。连营通汉水，拥骑入边云。
月照雕弓影，霜埋古剑文。军中振奇策，奏凯报明君。
秋来霜满塞，天迥雁临关。白骨沙场里，黄云陇水间。
草荒雕影疾，烽静戍烟閒。日落边城暮，将军猎未还。
赐萸分左掖，问菊向东陵。金埒秋盘马，雕台晚放鹰。
漠南凭远啸，蓟北拥孤登。大将收长策，清朝颂中兴。
风云愁态减，筋力少年矜。赏剧归鞍月，松门万树灯。
飞雪瀰江浦，寒舟荡欲前。山明疑有月，岸白总为天。
望市惟沽酒，逢村可泊船。风波原不恶，李郭自如仙。
舟行迷雪色，日暮傍江湄。闹肆明灯急，归渔卷钓迟。
驱寒全仗酒，对坐不能棋。起望船头白，飘飘花落时。
飞云干老梦，拉伴骋遥临。挥手谢人世，闻歌生我心。
今年春又过，何处洞还深。相忆山楼暮，依依向远岑。
绿水平桥北，青帘小巷西。酒香春瓮满，山色晚楼低。
半醉歌新曲，闲眠改旧题。偶因乘雨出，双屣尽沾泥。
情怀甘澹泊，书史自逍遥。夜读妨邻睡，晨眠误客招。
燕归帘半卷，鸟散竹还摇。雨足轩东圃，缘溪认药苗。
北岫青当槛，南园绿近门。蛛丝粘树叶，蚁穴蚀花根。
移石支茶灶，临池濯酒尊。何须求分外，迟起上朝暾。
凉意生新浴，幽情远垢氛。雨阶行乱蚁，风箔散饥蚊。
兴好多题扇，神清不茹荤。有时弦绿绮，横膝奏南薰。
诗客每相过，书斋常不扃。雨生枯木菌，风约小池萍。
得兴翻琴谱，乘闲刻砚铭。近来耽野趣，频到水西亭。
勾践昔灭吴，用心非一朝。种蠡若相忌，宿恨谁与销。
既切尝胆苦，复甘即薪劳。大仇一云复，草木亦光昭。
于今虏方殷，矧恃屡胜骄。苟能伺其隙，贼首必见枭。
野径联镳日，山楼对榻时。素心同似水，清兴各留诗。
老健思畴昔，能担井水清。石欹山径险，足踠瓦瓶倾。
劳力成今日，惊尘已此生。团蒲犹不稳，况乃下床行。
岁晚山犹绿，飞来碧继翁。翁应爱葱茜，我自有灵通。
戢翼聊投木，翻身即没空。谁能问此意，不住去匆匆。
皇天开洞府，自我马蹄忙。春漏黄金界，云和翠玉房。
宝山阴火动，玄窦紫霞香。回首无何上，神功接混茫。
品在色香外，氛尘夙所禁。凌霜存劲节，浃月伴清吟。
淡对生秋兴，静看增隐心。篱边有醉客，珍重至于今。
屈指龙门御，清尊尽日携。阳春郢里曲，残腊显陵西。
雨色深三楚，霜威净五溪。绝怜回雁外，犹有素书题。
满园花共竹，即是洞仙家。门对沧浪水，林开嵾上霞。
有官寻白社，未老学丹砂。更拟淮南曲，知君心赏遐。
门闭碧溪头，山光映水流。竹间书屋小，桥畔草亭幽。
静爱林中卧，闲寻物外游。自嫌黄绶俗，情为白云留。
玉漏九门通，银灯万点红。鸣珂齐百辟，飞盖拥重瞳。
烽燧三边静，车书万国同。侍臣封事少，退食每从容。
十年离世路，终日对青山。竹似怜人俗，云应陪我閒。
有缘专静壑，无药驻衰颜。独向阶前立，秋声起树间。
冀北方辞阙，江南觉有春。虎符辉组绶，凤敕焕丝纶。
竹马行遮道，蒲鞭不动尘。共言公荐拔，岂必为呈身。
薄暮游山观，天低逼少微。地偏人到少，仙去鹤来稀。
远岫收残雨，深林翳落晖。不缘簪绂绊，容与待忘归。
封章闻圣主，驰传自南京。身立云霄近，恩沾雨露荣。
辞朝初整旆，送别若为情。后夜逢秋半，相思共月明。
瓯江初霁雨，别驾上神京。柳拂春风软，花迎晓露明。
黎氓怀惠泽，冠盖动离情。环佩辞朝日，重过蔼政声。
为客逢张镒，求贤荐马周。郎官千里去，祖道片时留。
候馆鸡声晓，征途马色秋。君王怀赤子，恩泽在承流。
水薄疑将解，坐来清复凄。柳黄花不笑，山绿鸟无啼。
去絮惊生栗，当窗怯欲迷。暖时饶冷意，旸谷似移西。
昨见尔蓬头，飞飞乱于草。网网一束来，今日方看好。
淑德归清议，华称亦大箴。愿言思义处，深顾命名心。
风尘遍海涯，一室焉能扫。帚柄愿持来，廓清天下好。
地僻青山拥，人间白昼长。草堂无个事，终日瓣心香。
淳风悲日短，天意竟何如。怕到浇漓处，令人长叹吁。
荡漾前溪水，萍开自不妨。蛟龙吞作雨，玄泽满天香。
霜绡才半幅，描写尽中华。城郭山林里，穷愁未有涯。
瑶琴空石几，肠断未成声。听待他年鼓，熏风指下清。
鸣驺向城市，缓带复郊坰。海色遥吞白，天光自与青。
汝无惭地主，吾敢应山灵。便欲依岩卧，停杯问摘星。
谁令双玉树，袅袅西风前。别酒使君醉，高楼明月悬。
张帆饱秋色，鼓柁下淇川。回首丰城剑，时时并斗边。
行行春半空，征旆复山东。柳作烟中态，桃仍雪里容。
逢人多白眼，顾影恨颜红。鲁酒从来薄，聊斟慰路穷。
海国鲸鲵斗，言归未得归。飘零知我贱，雅致似君希。
携客凌风磴，开樽俯钓矶。羁栖多乐事，忘却故山薇。
金樽开北海，华月吐东峰。魄到中天满，光分万里同。
近人瑶佩湿，映酒玉杯空。窈窕今宵宴，明年何处逢。
自无匡世略，守拙混泥沙。云没君山径，蓬荒仲蔚家。
学空忘委蜕，离垢想餐霞。欲访臞仙子，东西各海涯。
皓魄中天白，凉光泛薜萝。花香牵逸兴，琴响间清歌。
主进千觞寿，客忘两鬓皤。只愁罍瓮竭，不问夜如何。
步入招提境，下方秋水浮。雪深枯壁定，云绕远江愁。
钟伴黄昏去，泉依白石流。共僧分一榻，十日不梳头。
至日风兼切，羁栖堪自怜。目随归鸟尽，心逐暮云边。
故国烟霜候，他乡留滞年。天涯归梦短，愁杀线长悬。
世事愁人问，长途休记年。高风寒暮雨，落雁失霜天。
节序三冬近，葭灰一夕先。穷愁拚共醉，把酒意茫然。
友生皆逆旅，是处可安身。遇节频为客，衔杯赖故人。
狂飙迅夜发，乍雨黯天津。此夕真何夕，休疑别泪频。
返棹息隋堤，烟花望欲迷。孤怀凭遣兴，客梦未安栖。
炎酷思鱼泳，征忙怯马蹄。吾生平似叶，风入任东西。
卧游兴不浅，醉墨扫江山。落落松涛壮，泠泠溪水潺。
云净诸峰出，莺啼百卉斑。桃源何代子，来往一舟间。
山行数十里，一径遍桑麻。树树当门立，枝枝交户斜。
邻翁庆馈酒，童子斗穿花。圣朝馀乐事，一半在农家。
东汎玄冥海，西登太华峰。岂不念遐征，尘土将安从。
仙人韩湘子，千载颜如童。飘飘紫云上，羽轮翳回风。
大笑揖王乔，长歌随赤松。嗟彼世间人，生死无终穷。
昼有千种虑，夜无一枕眠。所以思者何，美人邈远天。
秋风入庭树，惨惨号寒蝉。飘飘云想衣，灼灼花想钿。
玉颜不可见，空记平生言。秦吴非易越，怅望寒鸿前。
幽冀车可驱，洞庭舟可浮。何能离尘鞅，超然赋远游。
远游无有期，徒此坐悲秋。帝子滞香魄，万古湘水头。
苍梧咫尺距，不见重瞳丘。何以托遗恨，野竹泪痕留。
童稚追欢处，年来别几时。论交怜世好，开箧见新诗。
竹日侵疏径，荷风送晚池。坐深闻籁发，疑是和埙篪。
玉湖湖上水，种竹忽成洲。君是沈麟士，功曹宁足留。
持竿风渚晚，吹笛卞山秋。玄散何年赋，云虹应独游。
易世江湖在，疲民喘息难。罚轻群盗狎，兵动百城残。
野葛荣疏雨，山楼放晓寒。却思全盛日，清事满鱼竿。
问族平原旧，空堂乃贮书。好山支枕后，幽草倚栏初。
春气亲茶鼎，林香散壁鱼。一瓻曾古制，来往莫教疏。
薄暮穿松磴，盘崖路转通。竹深山磬冷，雁过雪楼空。
樵侣时相引，筇枝意漫同。近传多虎迹，归兴转匆匆。
树影疑无地，庵居恰有泉。溪冰危客渡，石籁响寒烟。
翠湿常愁雨，山荒不记年。未能留信宿，猿鸟共愀然。
就麓开幽栈，登登翠不穷。有时行树杪，终古在烟中。
架壑翻忘险，飞流总嵌空。最愁多窅折，无处著渔翁。
几折嶙峋上，烟云杳霭间。侵衣见苍翠，沸耳听潺湲。
俗爱三春闹，余欣半日闲。从兹蜡两屐，揽胜始虞山。
与君生死别，三四岁星周。梦语分明记，相悲各点头。
黄鹄四海志，良马千里心。丈夫誓努力，奚可终陆沉。
感此秋节至，砌下蟋蟀吟。愁来不能写，且复皪吾琴。
从军二十年，岁月忽已久。百战幸不死，朱颜成老丑。
王事尚纷纭，故乡空转首。千人万人中，谁人无父母。
春雨正霏霏，春林笋蕨肥。鱼惊花下艇，犬吠柳间扉。
溪水浓如酒，山云白似衣。悠然玩清景，虑淡已忘机。
汲清漱晨齿，沐发冠新帻。闲来历亭上，对此南山色。
天高云鸟空，秋净水花白。悠然淡忘归，孤怀聊自适。
二月过荆溪，扁舟思欲迷。家家芳草绿，树树早莺啼。
水接遥天阔，云横远岫齐。张公洞前石，记得昔年题。
家在浙阳河，扁舟载月多。天空山接野，木落水生波。
云物催归兴，乾坤发浩歌。少年才力俊，亦足慰蹉跎。
双剑倚青冥，云开九叠屏。清猿啼野树，驯虎卫岩扃。
瀑吼飞晴雪，江空落夜星。雨花纷委处，挥麈昼谈经。
忆过周溪上，黄芦夜泊船。张灯留晚饭，扫榻假秋眠。
天汉无双月，风平又五年。罗云多远裔，今古见才贤。
万里桥西路，百花潭上居。凉风生锦树，晓雨浥红蕖。
好著诒谋钞，重论止观书。扁舟时有便，来往问何如。
江柳不堪折，江花照眼明。天将孤雁远，风送一帆轻。
红树宜秋色，黄芦杂雨声。吴云半千里，如在月中行。
水竹共清妍，鲜飙动渭川。鹧鸪啼楚雨，帝子泣湘烟。
秋意生帘幕，寒光照简编。百年空见画，黄鹤已成仙。
一夜竹窗雨，秋声入梦闻。都将枝上泪，洒遍九疑云。
妾居杨子津，郎在清江浦。一自与郎别，十日五风雨。
窗虚月影暗，微雨响疏疏。不觉伤留滞，翻然念起居。
道心知日损，瘦骨近何如。江上几惆怅，都为欲寄书。
姑苏最佳处，况复好春晴。尘榻有人假，春山尽日行。
顿忘留滞苦，渐觉野情生。夜到讲堂上，空吟月正明。
叠嶂趋涧谷，一岭袈裟名。年年颜色处，秋风锦绣屏。
爱尔村居好，幽栖兴不穷。晚烟凝树白，霜叶映山红。
饭煮香粳稻，茶烹顾渚风。明朝向城市，不必念泥鸿。
径僻无人到，柴门夜不关。清樽开绿醑，白月挂青山。
室静心逾妙，香销意亦閒。无论去与住，且复破愁颜。
腊尽期春至，春来寒更隆。凝云初漏日，舞雪又旋空。
惨惨阴生涧，重重箔护风。梅花消息近，应只在墙东。
沧海浩无极，空濛混太清。寒潮初拍岸，凉月已生明。
烟雾虚尘界，星河动玉京。三山真可接，知有列仙行。
落日不可渡，孤云天际浮。乘潮辞白下，卷幔入真州。
水气生江雾，星光宿斗牛。此身何物似，天地一虚舟。
相逢半隐逸，太守醉称翁。中散情多放，荣期乐未穷。
溪毛蘋藻绿，山果荔枝红。把酒听新瀑，长松日暮风。
幽期何惮远，秋色满山川。月出平林外，人行落雁边。
水村时下马，沙岸夜呼船。正有东篱菊，相?醉里眠。
灵草生幽谷，无风还有香。云霞九华发，露浥六英芳。
褰衣往掇之，迢迢云路长。愿傍铜池侧，持以瑞明王。
枫疏映天远，草蔓护门深。砌亦朱华冒，帘常绿藓侵。
园香三夜雨，雁过一城砧。已畏洞庭晚，休添楚客吟。
寒光逼四隅，瑞气满皇都。素女开金镜，游人在玉壶。
蓬莱驾白凤，汤殿浴霜凫。别有藏香室，红烟傍碧衢。
春来濯酒卮，公子燕园池。出洞因花久，归程为月迟。
已怜新粉薄，莫信晚风吹。渌水雕栏里，游丝树树垂。
叠嶂盘旋处，书门一径分。树新浥过雨，籁爽逐流云。
帘水从天落，经声隔洞闻。主人意逾适，命酌更成醺。
平原劳小试，汉吏竞鸿猷。龙阙飞凫去，花城制锦游。
政清推建德，俗美羡雍邱。昼日公庭静，鸣琴意自幽。
古寺何岑寂，名山喜更过。曲流山外涧，翠倚石中萝。
贝叶浮禅榻，昙花度鸟歌。芳林多乐事，身世欲南柯。
海国风涛壮，巍然见石城。苔痕侵地绿，岭气接天青。
路锁朝霞霭，江横夜月明。悲风惊树杪，龙卧渴苍生。
遥山白云外，古驿青林端。惆怅川鸟尽，苍然多暮寒。
衰年自多感，岁暮复惊心。失计终如此，穷愁底似今。
溪前压寒色，浪里流残阴。兀坐但羁影，空看沙际禽。
翛然秋色里，斜日下庭萝。蓬径无人顾，空林落叶多。
山光当户映，雁影掠窗过。静者今方适，何言久卧疴。
养母耻干禄，湖村笔代耕。经书于口授，孝友在躬行。
开帐烟篱晓，篝灯雪牖明。自今邻壁鼠，应怖夜吟声。
绕径惟溪水，幽居逊席门。攘攘心不竞，默默舌终存。
有客曾题凤，还谁是化猿。纷然事倒屣，吾道讵云尊。
倒屣迎王粲，清言得阿戎。冰清周尉操，玉润卫郎风。
蚁泛春杯绿，莺催夕照红。高情见交素，把袂恨飘蓬。
宝鹫何年寺，金山拥化城。窥禅双鸽下，傍佛一灯清。
水冷鱼龙寂，林寒鸟鹊惊。晓钟醒客梦，行矣谒承明。
静坐更初起，平铺露满林。孤灯儿女梦，双杵短长心。
犬吠人俱寂，鸡鸣夜正深。庭前霜月白，凄断砌虫吟。
推篷閒一坐，不觉到中宵。却喜还家近，犹怜去路遥。
岭云斜度月，江水暗生潮。幽兴自兹夕，故人何处招。
自失欢娱后，今成寂寞过。幽心惊夜泪，良语渺星河。
举案人终已，遗机子尚雏。浊醪聊独醉，往事入愁多。
歇马行松径，寻僧度石桥。欲窥龙藏胜，不惮虎溪遥。
踰岭参干佛，看碑辨六朝。谁言陶处士，犹待远公招。
一片烟萝地，空山涌白莲。欲除烦恼障，先辨辟支禅。
鸟下翻经石，龙沉洗钵泉。新诗携谢眺，翘首问青天。
分得梅溪派，湖皋润泽深。藜烟照书閤，芹雨沐儒林。
白发寒毡梦，青山故国心。园亭好花竹，几度望佳音。
多孙若祖忻，双郎忻若父。有弟忻若兄，异日三无负。
南宫归卧久，兴业左迁时。谁念连枝会，翻为梦草思。
鹡鸰霜霰急，鸿雁信音迟。佐邑应多暇，长吟谢朓诗。
海上烟霞阔，山中岁月淹。引泉阴涧迥，采药晚风恬。
迹比韩康隐，名将子训兼。长安无二价，犹是慕清廉。
东吴朱孝子，北阙老朝臣。报国丹心切，居丧白发新。
玉峰晴带雪，京树远含春。共醉津亭酒，帆开少故人。
萝径掩空扉，炎尘逐雨归。山明余夕在，草暗一萤飞。
姹女鸾和驭，丹仙鹤羽衣。焚香与默坐，初悟幻情非。
此是还家路，如何不见家。却从他席上，含泪看梅花。
峥嵘十尺幽，谁辨白公留。试唤香山丈，时时解点头。
绿衣诚自贱，雪色表奇姿。留顶装金粟，倾身抱玉脂。
当筵花暂放，见客语偏迟。洁美堪谁俪，君王知未知。
远近皆消意，清游自不孤。尘途淹岁月，客思渺江湖。
丽句裁芳蕙，清斋供野蒲。一龛饶水竹，端合老潜夫。
言慕古东平，卓识异王族。绮丽非其珍，择善谐所欲。
常恐失丘民，推心广仁育。归朝承睿问，真乐云自足。
汉室大封建，谁堪缵王服。之子实维藩，配命求多福。
童子爱白云，闭置密室内。不如放令出，去住得自在。
石阑护苔枝，相对黄昏月。问答本无言，翠禽强饶舌。
冰霜二百年，老骨耐撑拄。欲知僧腊高，即是阶前树。
阴森生昼寒，仰不睹天日。时从绿云中，窥见一星出。
雨过小池绿，苔生白板扉。玄言深玉麈，幽思托金徽。
远笛兼莺语，飞花趁燕归。相看贫亦好，安用泣牛衣。
长笑里俗儿，闺中相尔汝。因思安丰妇，由来卿婿古。
大言惊宇宙，小隐适山林。观世壶中静，知机象外深。
洞文开万卷，绛岭历千寻。雄心沉白水，锐气炼黄金。
谒圣玄宫里，寻仙苍木阴。未能挥宝剑，聊用抚瑶琴。
浩浩虚无里，巍巍象帝先。玉台凌万丈，琪树历千年。
已识龙车迈，还逢鹤驾翩。凌神游桂岭，当夕下芝田。
啸月开书坐，乘云抱笛眠。欢情饶物外，本为世中怜。
曾跨青霄鹤，来听碧树鸡。莲花从火发，桂叶与云齐。
目旷乾坤小，身高日月低。壶中双凤隐，剑外六龙迷。
药性因明启，丹功自敬跻。崆峒何用访，于此识端倪。
忏悔从心起，修持自道生。七签书日展，六甲义时明。
伏虎风常寂，降龙电自横。金箱图北岳，玉局运南征。
造化壶中转，星辰掌上行。神仙无所语，一曲颂升平。
道自心灵悟，机因物象生。玄风流日用，妙理在常行。
神气超无极，精微合有情。玉藏山自润，珠在水还明。
松子非难学，王乔本易成。何人寄丹诀，白日试飞升。
大圣摛言密，神仙立意高。明心神不变，知命意先豪。
要领参麟角，精微入兔毛。三才披道奥，六籍悟真韬。
世泰登金马，时危命宝刀。文章藏石室，不必著离骚。
轩黄方好道，我本列仙才。每过蓬莱岛，曾上凌云台。
非无远游意，自多尘世哀。眷风回玉管，夜月隐金罍。
将军营细柳，宰相调盐梅。丹砂即经济，宝鼎谁能开。
秋气生华汉，萧然独望身。天空云逐鸟，夜永月依人。
草木冰霜近，关河烽燧频。那堪照衰鬓，涕泪共时新。
平生慷慨泪，秋雨一尊多。岛上悲龙笛，江东老鹭蓑。
荒竿流岁月，短发送山河。野眺苍茫候，何人起浩歌。
众中常默默，自觉不能亲。草木增新涕，江山厌旧人。
名宜随世变，诗尚触时嗔。还憩空床坐，低回此日身。
到处鸡声促，奇人南北身。变名吴市客，结友灞陵人。
旧室青萍气，荒祠黄石神。乾坤方带甲，执手几时真。
路出青山峡，云移碧水艖。新蒲没洲渚，斜日照村家。
林暝鸟翻树，潮来月满沙。缘知丘壑内，偏自有烟霞。
青云将画舫，步步可怜春。野草风吹绿，山峰雨洗新。
花枝初缀蝶，燕语故招人。村叟亦何意，逍遥傍水滨。
晨星开曙色，风铎响檐端。白发绨袍敝，青山病骨寒。
畦蔬鸡啄乱，园果鸟衔残。竹里收遗箨，新裁处士冠。
春郊芳草色，步步引仙舟。未试登山兴，先为载酒游。
轻云笼过鸟，斜日趁归牛。最喜初晴霁，群峰翠欲流。
黄河回九曲，适郢乍经过。积雨初添涨，无风亦自波。
人行沙岸小，树近夕阳多。为爱沧浪曲，因之鼓枻歌。
种生芙蓉花，渌水花叶秀。面上初见莲，暗中自成藕。
银针五色线，爱绣牡丹花。问郎借彩毫，描向架上纱。
侬性不解饮，为欢持向来。爱得桃花容，殷勤尽一杯。
枕欢左腕卧，罗袂暗生春。起视无痕处，原来掌上身。
中夜调桐丝，欢来忽变手。非关曲有误，欲试知音否。
金笼养鹦鹉，教得似侬音。月明歌子夜，隔幔恼郎心。
迩来几一月，恒旸无雨声。不愁天色旱，爱此日多晴。
双扉峙左右，扊扅横其间。侬意倚郎意，夜夜常相关。
蜘蛛网檐上，喜子网牖下。不分大与小，两处丝相挂。
只宜花下嬉，讵忍花前别。莲薏入樱唇，苦心徒自咽。
嗟予鲜兄弟，踽踽叹孤踪。自获金石交，道义塞心胸。
南山同豹隐，各各擅雕龙。何图相弃捐，中道不能从。
癸卯我先子，癸丑先我鸣。玉堂方寸地，得子倍光明。
青藜未及燃，帝报玉楼成。清霜零四月，哀慕何时平。
流言不可信，三至犹疑之。啧啧似巳真，镇情强自持。
一开尚宝书，泪出如漏卮。少别昔寤叹，奈何长相思。
曾是未十月，两夺我良人。梅岭千丈险，燕山十尺尘。
故衣渍新泪，斑斑错锦茵。老眼非东海，不久成枯津。
二子既先驱，我来应不久。不见苏门人，推挽如相趋。
共享南面乐，梁笱遑惜后。第恐鬼无知，深松徒酹酒。
遗文数十卷，入雅复兼风。古人三不朽，所嗟功未崇。
丹穴有奇羽，如日方曈曈。聊以慰生存，冥漠若为通。
秋空垂玉露，风拂檐前树。相思寒夜长，胍胍多愁绪。
含情下锦机，拭泪沾罗衣。旧欢如梦寐，私向夜深归。
薄暮长安道，风尘满素衣。寻朋因久出，坐诟偶迟归。
红日衔山落，乌鸦绕树飞。举头云汉阔，星月已扬辉。
幽人谢尘俗，结屋大江浔。流水閒中意，浮云物外心。
鸟啼山阁静，花积草堂深。寂寂风清夜，时闻琴瑟音。
久客怀乡土，登楼望远空。雁归知岁暮，花发喜春融。
故国青天外，皇都紫气中。笑渠幽愤者，何事哭途穷。
浩浩通津水，茫茫远接天。烟光牛渚外，秋色雁行边。
孤棹横江渡，群山与岸连。有人沙觜立，应是待来船。
揽辔询遗迹，山河百二雄。金汤连徼外，兵甲满胸中。
九译毡裘至，诸蕃职贡通。不须勤魏绛，虎豹纳无终。
野柝鸣沙岸，渔灯照白波。凄凄风不定，隐隐夜如何。
历乱乡心碎，依微客梦多。江声还自击，展转动悲歌。
墙断涨沙沉，檐低息土侵。洪河流廨下，老树覆成荫。
北地来文舫，南薰爽客襟。长安那复近，去马日骎骎。
双旌新献绩，二妙旧知名。客底连床夜，离筵对酒情。
黄花方烂漫，白雁故飞鸣。路入江乡便，舟随綵鹢轻。
石渠资讲画，蔀屋待经营。拜寿慈闱下，还将四牡呈。
几载借荒城，为师独有名。那堪驱瘦马，犹自恋诸生。
月上芦沟白，风传黍谷清。莫言官尚冷，已得近神京。
濯足山涧中，杖策暝乃还。寒蜩鸣疏树，落日下西山。
灌园露已湿，倦息衡门间。墟里或过问，跬步愧益艰。
窭空非苦疾，鹑衣畏祁寒。宁贻启期诮，齿落无衰颜。
缸斜寒照竹，山静雨围床。雁到秋如许，人愁夜未央。
江天将只影，霜信过重阳。小梦知何处，三湘烟水长。
何处闻清磬，春云度半塘。茶香连小院，楼影带修廊。
不染莲花净，闲贪佛日长。晚山如有意，飞翠满绳床。
才子亦弓裘，重为万里游。颇谙区脱语，未饮月支头。
雪上黄云色，沙中暮角愁。功名少年事，塞草易为秋。
春日丽如此，云开应有时。落花红点径，垂柳绿成丝。
海燕频将子，山泉已满池。老来閒步履，安得少年知。
共步层峰下，新晴夜月初。松高人影怯，云散鸟声虚。
倚石听泉落，迎风过竹疏。人生如此夕，消得几踌躇。
残云消雨脚，晴日丽东轩。扫地还除湿，焚香更助喧。
蝶蜂狂欲舞，桃李静无言。草色交行径，翻疑仲蔚园。
一从彭蠡别，几岁广陵居。已得谋身策，毋膏出塞车。
路寒云气黑，霜苦月轮虚。不重空相见，知君愿有馀。
燕地中秋月，仍看此度明。照人愁白发，为客叹浮名。
空阔无霄汉，清光接楚城。中原有战士，今夕最关情。
不得秦中信，今传关内兵。饥荒失抚御，盗贼遂纵横。
渭北何由定，商南岂可行。不知今日将，谁是汉长城。
迢递经恒野，崎岖薄井陉。晚风吹雨过，山色入云青。
车路愁方轨，旗亭可建瓴。太行真地险，拟勒北山铭。
灵御陪仁考，仙游侍太宗。珠丘连翠殿，玉匣掞玄宫。
海宇扳号切，天庭陟降同。遥知六龙驾，长度五云中。
稍稍沧江曲，亭亭日向低。舟人方利涉，客子未安栖。
度鸟冲山带，飞凫踏水梯。引杯观物性，不惜醉如泥。
杨柳绿含滋，雕弓纵射时。向风飞白羽，和露折青丝。
辇路晴光动，旌门午漏迟。营前挝鼓急，捷报万人知。
古宫深积翠，讨胜欲忘还。四壁云难破，千峦秀可搴。
碑残全没地，树老尽参天。行矣君休问，神游太始前。
胜日来芳浒，先天愿卜邻。穿云迷去路，听水见长春。
庙貌千年旧，帝乡十里亲。烟波苍漭处，疑有避秦人。
再命归鸾掖，重游集凤池。黄缣存故墨，紫诰布新词。
开閤凉风入，挥毫瑞液滋。苍苍鸡树老，还对万年枝。
舣棹临孤驿，风霾昼欲昏。疾吹高树偃，怒激浊河翻。
失穴鼋鼍恐，倾巢鸟雀喧。居人亦愁畏，深闭小蓬门。
古岸轻烟外，深林夕照边。疏篱孤径窈，茅屋数家连。
花暝流莺歇，莎平乳犊眠。桑麻青满眼，幽思颇相牵。
兹山干地起，不与众峰群。抗胜烟霄上，连骞岳岱分。
紫云生绝顶，高树藿清氛。闻有登天路，迢迢独为君。
数屋驼村近，舣舟江上曛。丛篁斜带雨，曲岸暗凝云。
湿燕归巢急，鸣蛟得水欣。济时惭我病，夜发并将军。
一塌崔嵬里，云空繁露清。丹书侵翠壁，松桂表遗灵。
结子频思岵，藏经忆过庭。悲栖增健翮，重见起高冥。
宿雨乍开晴，层峦呈寸碧。策杖随所之，东郊与西陌。
满引紫霞觞，暂卸青蒻笠。忽见海棠花，依然带红湿。
终岁长为客，孤怀不耐秋。砧声高复下，雁影去还留。
水阔烟光淡，花深暑气收。故人今万里，谁与话绸缪。
借榻红尘外，名山入兴浓。春风明锦绣，晴雪锁芙蓉。
眼界浑空晋，声华已亢宗。起来作霖雨，猿鹤记行踪。
年去民多疚，于今岁甫登。乘时开胜境，扫榻待良朋。
远屿烟光杳，长空浩气凌。追游应有记，薄劣愧无能。
此夜彭城月，清光万里寒。河流天地合，山色古今看。
桂树香徐吐，金樽漏易残。与君聊一醉，途路失艰难。
闻道轩居好，寒梅已着花。暗香来几席，疏影映窗纱。
宴集欢无已，吟哦兴复佳。客中怀胜赏，忆尔倍思家。
绳床尽日凭，垒石对崚嶒。愁见叩门客，幽如退院僧。
花藏寻伴鸟，风折罥衣藤。检点人间事，疏慵总不能。
竹窗朝受日，棐几对维摩。怪石僵枯藓，虬松葺老柯。
毫冰胶砚薄，檐溜入瓶多。此地安禅好，无烦客侣过。
拥肿类寒樗，何功滥石渠。编摩中圣误，候谒坐禅疏。
应客杂诙语，嗔奴索报书。似浮兼似浅，不黜待何如。
将曙气阴阴，寒侵烛焰沈。云浓禽路涩，雪厚象踪深。
足滑全依仆，衣单紧束衿。人间饶乐事，何业化书蟫。
事火道人事，翻来水上居。鹤窥烹石处，鱼呷洗丹馀。
世业五禽戏，家藏八叠书。南陵虽有命，噀酒自能除。
险句临岩得，禅心遇水闲。只凭一纸诏，踏遍万重山。
林屋朝乘屣，松篁夜扣关。定从委宛去，载取异书还。
东鲁真儒行，南华达士怀。无心甘抱瓮，有手但持杯。
杖溅龙潭瀑，衣黏灵洞苔。仙郎奉紫綍，新自日边来。
匹马穿云去，装中半道书。官贫僮仆惯，县僻送迎疏。
扫叶炊红稻，连泉供白鱼。登山公事了，何处显村谞。
三百争驰道，十千讣赌钱。屠苏惭得后，奕品僣居前。
花锦添新日，霜毛减少年。谁能黑白里，悟得远公禅。
泠然人意远，倚杖眺芳林。鸟迹窥奇字，泉声入韵琴。
空光分碧霭，积翠澹城阴。春色从东至，青郊草欲深。
桃花水上新，况复满山春。历乱闻啼鸟，清明烂醉人。
相思阻天末，相慰且比邻。借问求桑女，如何大路遵。
轩辕二帝子，弄笛开禺阳。江岸扁舟客，闻钟到上方。
仙灵今阒寂，云水空青苍。欲遣愁心去，猿声岭外长。
我有碧玉调，匣琴无处弹。登山见流水，高调和皆难。
壁立一片雪，风含白云端。羽人不可见，环佩日珊珊。
红尘厌市廛，白首伴云眠。巢父元无地，壶公别有天。
北山回俗驾，南岳定诗禅。莫讶焦鹩细，逍遥且大年。
江国欣逢雪，飘飘度石城。丛篁声欲碎，粉署眼偏明。
共慰祈年意，仍高作赋情。不知剡水曲，谁掉夜舟行。
出入不离手，行藏赖尔扶。莫辞行路远，应念老人孤。
下水测深浅，探朋窥有无。待看仙诏下，携汝上清都。
寻得佳山水，穷年得所依。凿苔开冢塔，种树作帘帏。
莫讶滕公喜，休教庄老讥。他年仙化去，还有鹤飞归。
人市事何杂，山居日倍长。柴门无过客，花草自生香。
荏苒岁云暮，霜露摧百草。东山松柏姿，青青故相好。
我有违旷思，戾兹涉远道。斗酒斟酌之，良以慰孤抱。
所悲无定居，依依若飞鸟。愿藉山中云，优游以终老。
自君之出矣，迢递玉关西。思君心万里，陇树晓烟迷。
自君之出矣，远戍向轮台。思君望征雁，不见帛书来。
万里塞边城，年年拥重兵。秋风鸣铁骑，落日照旄旌。
白骨苍烟晚，黄云塞草秋。貂蝉虽足贵，闻说出兜鍪。
晚云添杀气，夜角送边愁。年少轻生者，于今已拜侯。
白马谁家郎，据鞍索尝酒。笑指青楼边，欲访章台柳。
佳人坐楼头，鸣筝声更和。千金买一笑，浮生能几何。
选石玫瑰积，真成高士峰。洞云盘紫柏，溪月泛芙蓉。
宝气时能见，丹砂或自逢。何当访玄豹，从此驾苍龙。
登山汗如濯，清风来迎人。疏雨度前岭，俯见林皋新。
蹇连松径滑，荦确山屐磷。忽然淩绝顶，下视无一尘。
震泽浮云端，宿雾浥高旻。嗟哉落尘网，常与俗为邻。
浮云霭山麓，孤烟上林樾。青灯湛芳樽，色味两幽绝。
吾生如寄耳，一醉万想灭。横斜任孤舟，清浅流明月。
蓬窗两三人，酊酩高兴发。安得买山资，免令徇尘辙。
蓐收清西陆，云气高淩淩。悲哉秋蝉号，痴甚窗前蝇。
时去心尚尔，徒为俗所憎。不见摩空雕，众鸟钦风棱。
飞飞遍六合，横绝不可罾。崩腾各有时，蹇退甘无能。
故人清夜月，此意重兼金。坐惜青春暮，言寻芳草阴。
江潭对憔悴，云路几升沉。高唱谁能和，期君入紫岑。
银烛高台夜，无端别思新。朝廷初试士，乡国未归人。
寥落江南意，优游濮上春。冥鸿天咫尺，京国是通津。
中岁悲行役，高堂有老亲。乱山迷远望，归路出通津。
树暗江城雨，花明驿舍春。故园萱草色，应待远游人。
离樽情不极，归路值秋深。江晚枫如锦，篱寒菊未金。
渐看千里隔，愁说二毛侵。忠孝吾人事，相期罄此心。
高士藏脩处，而无车马喧。残霞明岛屿，芳草满郊原。
黄叶云边径，青帘郭外村。此中有佳趣，难与俗人论。
千峰森玉戟，万树缀琼枝。天上同云后，山中霁雪时。
梅花东阁梦，驴背灞桥诗。独有寒毡客，谈经坐绛帷。
烧烛茅庐下，长吟思不迷。金盘落灰烬，清影照羁栖。
风度摇难定，更残刻渐低。西窗千古意，何夕重分题。
观鱼日观水，见鱼见吾性。鱼水浑非观，与天共游泳。
人与天地参，一诚贯枢纽。会到得一时，造化在予手。
一碧涵天光，八牖开玲珑。观水观其源，千古在目中。
夫子在川上，示以逝如斯。法天以行健，见易时见之。
为少柴桑客，都令慧远骄。那知今夜月，已过虎溪桥。
微茫烟水阔，不辨故人家。湖上晚风急，满天吹雪花。
春帆移远树，夕鸟啄平沙。独酌谁为慰，邻舟鼓自挝。
无路觅君去，乱峰云若屯。嵌空巢树杪，凿石沼山根。
古帖从儿塌，新诗与妇论。闲门邻拱木，苍翠自朝昏。
空外响清砧，秋风日以深。已知贫次骨，转觉病关心。
薙草疏新径，扶藤上故林。自吁还自哂，昨日散千金。
芒鞋定远近，天路临苍苍。结宇久未了，种松新已长。
平池托空影，断壁飞斜光。欲问吾师法，吾师法已忘。
寂寂故乡路，心知尚有人。那知今是客，犹忆昔时邻。
树暝烟催夕，花寒雨殢春。青山独无恙，宛对别来身。
日日何所待，傍人应见猜。油然碧草外，独上姑苏台。
西子邈已去，东风空自来。茸茸桃李树，为问几枝开。
芝生玄堂阴，三秀备五色。烨烨扬辉光，瑞应天中极。
维舟上断岸，曲径石桥斜。林迥衔残日，湖空宿落霞。
往来见渔艇，三五出人家。向晚看潮长，桃源或有花。
望望太湖峰，烟云杳相阻。缥缈凭孤亭，聊为散烦暑。
左引碧玉盘，云浆映霞醑。右招众灵集，凤麟舞前署。
王母西献桃，仙姑送羞髓。去去凌超然，中天豁眸矃。
晴林漏疏日，下荡岩光连。入观悟明水，出盼罗诸天。
青牛幸一过，百世非无缘。睡法传希夷，愿借凭虚眠。
云笙肃高调，霓裳舞翩跹。翻身入蓬莱，悠然对群仙。
何物观世音，灵岩重出世。炼性洪悲慈，岂能顾睚眦。
玉莲座下起，珠黍空中繫。本来已无种，谁将拟根柢。
善材一撒手，金刚亦失势。行矣扣狮子，业缘了诸切。
牡丹红径尺，一败即空枝。枣花大于米，结实反累累。
世途争外骛，衒巧复矜奇。仪衍雄辩说，潘陆姱文辞。
华藻炫缃素，声名倾一时。终然木强子，铭功汉鼎彝。
日暮浮云尽，瑶空湛虚明。北辰俨中居，列宿环四营。
搀抢既不动，彗孛亦潜精。朗月行中街，垂辉彻洞冥。
感此念畴昔，忽如初梦醒。泠然遂忘寐，整冠候鸡鸣。
凉风过林薄，众绿俱以萎。嫣然丛苇间，见此春花姿。
物变理趋朽，化工岂其私。老螳缘其颠，顾盼如有思。
物情怜晚荣，予亦怀安期。因之发孤咏，持玩惜芳时。
小小檐间燕，翁翁傍母飞。弄音喧绣幕，学舞戏春晖。
拾絮穿花过，衔泥掠水归。终辞白屋去，还向玉楼依。
高秋明远水，水上见人家。津树迎船下，村烟带浦斜。
野童樵曲岸，江女浣晴沙。便觉乡园好，何须泛海槎。
岩扉长不掩，紫竹护仙宫。有客来清啸，翛然嶰谷风。
云收千嶂雨，花发四时丛。龙杖终当策，何方访葛洪。
秋闺寒不寐，中夜理衣裳。裂帛开朱匣，调砧响画廊。
力从香杵竭，思绕玉关长。泪滴痕犹染，凭君察远将。
玄漠风沙迥，防胡列汉兵。才乘光禄塞，复逼右贤营。
玉剑连星出，金笳带月鸣。谁怜万里外，辛苦为长城。
汉戍出萧关，西行万里艰。黄云霾陇坂，白日曀阴山。
疏勒经年往，玉门几岁还。惟应青海月，常得照离颜。
放逐堪谁诉，孤忠祇自知。美人空怅望，公子敢言思。
兰忍宁终弃，荪何竟不移。皇天虽有问，寥廓使人疑。
侧径萦崖入，虚空小洞衔。雪飞初夏瀑，烟锁半晴岩。
炼药安金鼎，藏书发石函。仙杯才共泛，未许素云缄。
岂谓逃禅者，临岐欲别难。昔联东省玉，今佩楚江兰。
落日催回舸，春风岸客冠。披图见颜色，何异屋梁看。
出谷应疑早，看山欲去迟。日斜人影独，林薄鸟声悲。
咫尺犹相去，逢迎重有期。不嫌骑马倦，难和碧云诗。
也知色是幻，故以空名亭。忍草沿阶长，禅花上架青。
山窗一雨过，客履几人经。晓露溪痕湿，移泉到佛瓶。
未知檐溜积，池水底般深。旧药应成次，新篁定出林。
萧清全洗俗，疏野最宜心。正有伊人想，冲烟未可寻。
安得知音人，来辨肉和丝。花间与月下，冷然独奏时。
观书了无味，卖文不值钱。烧笔偿文债，枕书惟高眠。
层阁澹阳景，落花深晏眠。起乘沙溆舸，或荡寺门烟。
续醉夜归后，遣愁春梦先。时摹玉板帖，买茧作冰笺。
园桑蔼霁晖，戴胜贴枝飞。隔水客来少，到门人语稀。
趁船时一出，中酒昨方归。欲见独栖意，短檐横翠微。
还乡亦是客，栖寺宛如僧。麦饭邀孤磬，花龛忏一灯。
夜寒分白氎，月好借青藤。病起惟嫌雨，心清似结冰。
所思穷巷隔，相望乱愁凝。几日东林下，秋风落叶层。
将买溪西曲，几家梅树边。泛交思可畏，老骨望安眠。
白业融诗性，青山迕世缘。弄云真不出，第未定何年。
庐江推治行，历下识吾徒。裾向何门曳，舆曾大府趋。
芝山瞻霍岳，淮水过鄱湖。知尔淩云赋，风流在汉都。
众卉非无艳，不列君子堂。眷兹袭幽丽，结操独贞良。
餐餐裛朝露，荧荧辉夕霜。休沐下宸直，摛情及藻章。
陶公咏佳色，屈子赋落芳。悠悠快孤适，旭日横扶桑。
天然空众色，爱此时菊妍。祗托幽人好，肯期俗士怜。
露英驻摇落，霜节抱贞坚。饱洁餐宜对，挹清席可前。
危姿风下整，素影月中传。遥诵浔阳句，高慕义熙年。
灵峰标坱圠，踔势翔天中。自古擅奇秀，兴才孰比隆。
羽仪振寥廓，人文开蚀蒙。佳哉桐君邑，兹山名无穷。
杖钵携来久，香灯静院偏。栽花成野径，接竹引春泉。
支遁逍遥论，天台止观禅。坐来忘妙说，塔影挂窗前。
躧步凌高台，景气非一状。明月本团圆，不为山河障。
落照犴门西，槐风拂面凄。夕葵行蚁散，秋草露螀啼。
捧日心还北，看云首复低。居然动幽思，何必故园栖。
迟日虹川远，春风锦䌫长。村明花几树，河折柳重行。
汉使昭星象，周官列职方。閒情触佳景，聊为写诗章。
当春弄杯盏，花落恨纷纷。重来日复几，飞叶满秋云。
寒流下雁影，古戍噪鸦群。残菊犹堪把，长谣独忆君。
一雨暮何急，孤眠宵未央。疾雷翻暗壁，落电转空梁。
势极千山动，光还万里长。天威终不测，魑魅可潜藏。
宋墓莽岑寂，岳宫今在兹。风霜留桧柏，阴雨见旌旗。
百战回戈地，中原左衽时。土人严伏腊，偏护向南枝。
惠爱前人迹，追思后代心。洪都观察庙，香火古江浔。
白日江山过，青松霜露深。亦知精爽异，应厌鼓鼙音。
晓行云梦泽，云起失湖村。历历横江雨，冥冥远岫昏。
鼋鼍当马吼，鸥鹭背人翻。欲拟浮湘作，吾生异楚魂。
敞敞渠边屋，煇煇座右铭。竹琴晴愈静，萝烛夜还青。
洹水明卿月，陈家聚德星。泥中虽近戏，仆隶解谈经。
绿水青山里，禅关锁白云。胡麻流碧涧，瑶草吐奇芬。
古柏枯无用，长沙虚有闻。若非亲目击，何以报慇勤。
诗书今日债，灯火十年劳。自我希贤圣，谁人擅俊髦。
寒生门外雪，煖拥座中袍。会得丸中趣，粗心没半毫。
日光摇短砌，树色霭前村。哲人世已邈，流风今尚存。
密云迷楚岫，明月照柴门。芹拂芸香合，高斟带酒吞。
水止波光寂，林深鸟语新。地同天作泰，人与物皆春。
风月无今古，江山相主宾。夜清金错落，彩凤舞庭筠。
冲破云间路，孤城入望中。岚光盈聚落，烟火半堤封。
远近畸零野，高低大小峰。铁潭何处月，清浸广寒宫。
当年谢羁勒，一径返烟萝。散帙娱清暇，鸣弦续咏歌。
广陵传后少，禹穴秘中多。扰扰红尘者，相看意若何。
衡门多乐事，何事最相宜。会意丝桐远，搜神汗竹奇。
圣贤终日对，山水几人知。儒雅风流并，如君实可师。