天山雪后北风寒，抱得琵琶马上弹。曲罢不知青海月，徘徊犹作汉宫看。
独写菖蒲竹叶杯，蓬城芳草踏初回。情知不向瓯江死，舟楫何劳吊屈来。
朔方三度重阳节，河曲干旌岁岁忙。鬓发已甘尘路白，菊花犹送塞垣黄。
中丞疏有回天力，太宰功兼蹜地方。云外好呼南去雁，系书先为报江乡。
危楼百尺跨长城，雉堞秋高气肃清。绝塞平川开堑垒，排空斥堠扬旗旌。
已闻胡出河南境，不用兵屯细柳营。极喜御戎全上策，倚栏长啸晚烟横。
春空云淡禁烟中，冷落那堪客里逢。饭煮青精颜固好，杯传蓝尾习能同。
锦销文杏枝头雨，雪卷棠梨树底风。往事慢思魂欲断，不堪回首贺兰东。
浅红淡白间深黄，簇簇新妆阵阵香。无限枝头好颜色，可怜开不为重阳。
酒尽灯残夜二更，打窗风雪映空明。驰来北马多骄气，歌到南风尽死声。
海外更无奇事报，国中惟有旅葵生。不知冰冱何时了，一见梅花眼便清。
不求见面惟通谒，名纸朝来满敝庐。我亦随人投数纸，世情嫌简不嫌虚。
故园今夕是元宵，独向蛮村坐寂寥。赖有遗经堪作伴，喜无车马过相邀。
春还草阁梅先动，月满虚庭雪未消。堂上花灯诸弟集，重闱应念一身遥。
去年今日卧燕台，铜鼓中宵隐地雷。月傍苑楼灯影暗，风传阁道马蹄回。
炎荒万里频回首，羌笛三更谩自哀。尚忆先朝多乐事，孝皇曾为两宫开。
城里夕阳城外雪，相将十里异阴晴。也知造物曾何意，底事人心苦未平。
柏府楼台衔倒影，茅茨松竹泻寒声。布衾莫谩愁僵卧，积素还多达曙明。
危楼樽酒赋蒹葭，南望潇湘水一涯。云麓半涵青海雾，岸枫遥映赤城霞。
双飞日月驱神骏，半缺河山待女娲。学就屠龙空束手，剑锋腾踏绕霜花。
短短蒌蒿浅浅湾，夕阳倒影对南山。大船鼓枻唱歌去，小艇得鱼吹笛还。
寂历秋江渔火稀，起看残月映林微。波光水鸟惊犹宿，露冷流萤湿不飞。
书卷多情似故人，晨昏忧乐每相亲。眼前直下三千字，胸次全无一点尘。
活水源流随处满，东风花柳逐时新。金鞍玉勒寻芳客，未信我庐别有春。
千尺盘桓到上方，云居萧索实堪伤。赵州关外秋风冷，佛印桥头夜月凉。
唐宋碑题文字古，苏黄翰墨藓苔苍。最怜清净金仙地，返作豪门放牧场。
静夜无云月正中，清光何处不相同。江南江北闲台殿，几个心闻晓寺钟。
百花发时我不发，我若发时都吓杀。要与西风战一场，遍身穿就黄金甲。
幽禽兀自啭佳音，玉立雕笼万里心。只为从前解言语，半生不得在山林。
五色依然过眼迷，常时文彩映玻瓈。谁能灭没空骊牡，又是连蜷赋彩霓。
七里滩摇江月冷，四明山压海天低。自惭未得为知己，临别新诗亦漫题。
三十七年聊把玩，峻坡驰马只轮飞。陶潜官罢知今是，梵志人归叹昔非。
白骨观成看世妄，青山招隐与心违。桃花一雨平湖满，且乞长竿守钓矶。
食柏生香事有征，吾生物化岂无凭。笋乡嗜久枯同竹，梵夹翻多瘦亦僧。
荤血断来余紫蓼，衣冠抛尽只朱藤。荒芜田业关何事，已种南湖十亩菱。
白羽如霜出塞寒，胡烽不断接长安。城头一片西山月，多少征人马上看。
忆昔趋朝著紫衣，宫花汗漫柳依稀。寻思浦口珠何在，转觉蕉中鹿已非。
沈约空成移带瘦，陈平自得食糠肥。世间荣落真常事，只在吾侪早见机。
忆昔趋朝着紫衣，宫花汗漫柳依稀。寻思浦口珠何在，转觉蕉中鹿已非。
沈约空成移带瘦，陈平自得食糠肥。世间荣落真常事，只在吾侪早见机。
奕奕幽兰傍砌栽，紫茎绿叶向春开。晚晴庭院微风发，忽送清香度竹来。
绿池芳草满晴波，春色都从雨里过。知是人家花落尽，菜畦今日蝶来多。
风风雨雨江头路，多少离人从此去。欲将别泪寄黄溪，昨日黄溪在何处。
归帆一挂不可收，西泠桥边人倚楼。独酌孤眠不成夜，又教风雨伴侬愁。
远公一别又三年，寒雨俄停霅上船。尚有当年馀习在，从师参取画中禅。
上林佳处午桥边，半染赪霞半著烟。记得曲江春日里，一枝曾占百花先。
奇葩竞吐汉宫春，日日含香送紫宸。千叶能随蓂荚荗，四时常应桂轮新。
乍疑胜里金花巧，却讶枝间翠凤驯。愿以长春歌圣寿，还将解网颂皇仁。
故国飘零事已非，旧时王谢见应稀。月明汉水初无影，雪满梁园尚未归。
柳絮池塘香入梦，梨花庭院冷侵衣。赵家姊妹多相忌，莫向昭阳殿里飞。
山灵受堑划龙沙，寡妇孤儿喜有家。碧草暗斑遗镞血，黄云平覆战场花。
歌风畚锸穿林麓，接衽壶箪憩水涯。心悦子来延伫久，唐渠秋树乱昏鸦。
白池青草古盐州，倚啸高城豁望眸。河朔毡庐千里迥，泾原旌节隔年留。
辕门菊酒生豪兴，雁塞风云惬壮游。诸将至今多卫霍，伫看露布上龙楼。
将坛醇酒冰浆细，元夜邀宾灯火新。直待清霄寒吐月，休教白发老侵人。
香翻桂影烛光薄，红沁榆阶宝靥匀。群品欣欣增气色，太平依旧独闲身。
冒顿驱降过月支，蟠成右臂尽西陲。玉关驿路才如线，可念河西十万师。
初从分部谒巾冠，便略形骸露肺肝。东有珣琪南有箭，紫为鸑鷟碧为鸾。
关讥尽道能经国，王佐何曾务守官。下对苍生上天子，知公心事浩漫漫。
丞相英灵迥未消，绛帷灯火飒寒飙。乾坤浩荡身难寄，道路间关梦且遥。
花外子规燕市月，水边精卫浙江潮。祠堂亦有西湖树，不遣南枝向北朝。
汉江明月照归人，万里秋风一叶身。休把客衣轻浣濯，此中犹有帝京尘。
秋风槭槭雨潇潇，追叹先王气正骄。壮士短箫吴市乞，美人雄剑越溪邀。
三更姓馆樽前蜡，千载胥江月下潮。只有忠祠今尚在，行人指点过皋桥。
季世唐虞只此时，泗亭天壤哲人违。三交城下波声急，五丈原头日色微。
西国无烟生火井，东邻有女落蟂矶。不关钟邓能缘险，黄皓谯周尽识几。
雪魄冰花凉气清，曲阑深处艳精神。一钩新月风牵影，暗送娇香入画庭。
莫将画竹论难易，刚道繁难简更难。君看萧萧只数叶，满堂风雨不胜寒。
斫地哀歌兴未阑，归来长铗尚须弹。秋风布褐衣犹短，夜雨江湖梦亦寒。
木叶下时惊岁晚，人情阅尽见交难。长安旅食淹留地，惭愧先生苜蓿盘。
大将南征胆气豪，腰横秋水雁翎刀。风吹鼍鼓山河动，电闪旌旗日月高。
天上麒麟原有种，穴中蝼蚁岂能逃。太平待诏归来日，朕与先生解战袍。
拂暑金风动衮裳，满天商吹动新凉。农家万宝收成后，十里遥闻禾黍香。
中山孺子倚新妆，郑女燕姬独擅场。齐唱宪王春乐府，金梁桥外月如霜。
黄河水绕汉宫墙，河上秋风雁几行。客子过壕追野马，将军弢箭射天狼。
黄尘古渡迷飞挽，白月横空冷战场。闻道朔方多勇略，只今谁是郭汾阳。
古田同井今同村，同坐杯盘到子孙。合是田家爱元日，白头拄杖拜人门。
半开半谢花相催，江水东流不复回。扶杖江头看花树，不知笑向酒家来。
十二峰头秋草荒，冷烟寒月过瞿塘。青枫江上孤舟客，不听猿啼亦断肠。
五月鲥鱼已至燕，荔枝卢橘未应先。赐鲜徧及中珰第，荐熟谁开寝庙筵。
白日风尘驰驿骑，炎天冰雪护江船。银鳞细骨堪怜汝，玉筯金盘敢望传。
鲁国君臣燕雀娱，共言尝胆事全无。越王自爱看歌舞，不信西施肯献吴。
漠漠轻烟带远林，霜高气肃自萧森。千崖月上开清景，万里风来扫积阴。
比德巢由先有志，共图王霸庶无心。江湖袖手行歌曼，閒数秋城户户砧。
凿开混沌得乌金，藏蓄阳和意最深。爝火燃回春浩浩，洪炉照破夜沉沉。
鼎彝元赖生成力，铁石犹存死后心。但愿苍生俱饱暖，不辞辛苦出山林。
夜来欹枕细思量，独卧残灯漏夜长。深虑鬓毛随世白，不知腰带几时黄。
人言死后还三跳，我要生前做一场。名不显时心不朽，再挑灯火看文章。
呵冻提篙手未苏，满船凉月雪模糊。画家不识渔家苦，好作寒江钓雪图。
碧水丹山映杖藜，夕阳犹在小桥西。微吟不道惊溪鸟，飞入乱云深处啼。
斜髻娇娥夜卧迟，梨花风静鸟栖枝。难将心事和人说，说与青天明月知。
不炼金丹不坐禅，不为商贾不耕田。闲来写就青山卖，不使人间造孽钱。
十年驱驰海色寒，孤臣于此望宸銮。繁霜尽是心头血，洒向千峰秋叶丹。
有灯无月不娱人，有月无灯不算春。春到人间人似玉，灯烧月下月如银。
满街珠翠游村女，沸地笙歌赛社神。不展芳尊开口笑，如何消得此良辰。
城外萧萧北风起，城上健儿吹落耳。将军玉帐貂鼠衣，手持酒杯看雪飞。
万事由天莫苦求，子孙绵远褔悠悠。饮三杯酒休胡乱，得一帆风便可收。
生事事生何日了，害人人害几时休。冤家宜解不宜结，各自回头看后头。
桥北桥南千百树，绿烟金穗映清流。青闺娟眼窥人过，翠染柔丝带雨稠。
没幸章台成别恨，有情灞岸管离愁。塞垣多少思归客，留着长条赠远游。
我画蓝江水悠悠，爱晚亭上枫叶愁。秋月溶溶照佛寺，香烟袅袅绕经楼。
春风一夜到衡阳，楚水燕山万里长。莫道春来便归去，江南虽好是他乡。
重阳佳节意休休，与客携壶共上楼。满目山河增感慨，一时风景寄遨游。
武公不但歌淇澳，贤女犹能唁卫侯。更有三仁忠与孝，高名千古出人头。
生在阳间有散场，死归地府也何妨。阳间地府俱相似，只当漂流在异乡。
草堂归卧郭东村，客至陶然命绿樽。春水曲池花满坞，夕阳邻寺树当门。
厨烹野雁新烟出，壁落枯鱼旧帙存。名胜纵谭殊未悉，酒阑茶熟与重论。
萧萧风雨满关河，酒尽西楼听雁过。莫怪行人头尽白，异乡秋色不胜多。
二十馀年抱死关，那来魂梦落青山。临行白骨无藏处，掷向金毛舌上安。
共骇群龙水上游，不知原是木兰舟。云旗猎猎翻青汉，雷鼓嘈嘈殷碧流。
屈子冤魂终古在，楚乡遗俗至今留。江亭暇日堪高会，醉讽离骚不解愁。
风驱急雨洒高城，云压轻雷殷地声。雨过不知龙去处，一池草色万蛙鸣。
柴米油盐酱醋茶，般般都在别人家。岁暮天寒无一事，竹时寺里看梅花。
楚袁萧洒似庞公，十载交游伯仲中。尺素怀人劳强饭，一瓶饷远笑擎空。
总无儿女谋身易，示有威仪与俗同。苦忆西郊共携手，江南今已楝花风。
深山曲路见桃花，马上匆匆日欲斜。可奈玉鞭留不住，又衔春恨到天涯。
风霜独卧闲中病，时节偏催壑口蛇。篱下落英秋半掬，灯前新梦鬓双华。
文章江左家家玉，烟月扬州树树花。会待此心销灭尽，好持斋钵礼毗耶。
朔风万里入衣多，嘹呖寒空一雁过。鱼泽滩头嘶猎马，省嵬城畔看黄河。
香醪欲醉茱萸节，壮志还为出塞歌。骋望因高云外尽，乡关回首愧烟萝。
金鸭香消夏日长，抛书高卧北窗凉。晚来骤雨山头过，栀子花开满院香。
晓披烟雾入青峦，山寺疏钟万木寒。千古河流成沃野，几年沙势自风湍。
水穿石甲龙鳞动，日绕峰头佛顶宽。宫阙五云天北极，高秋更上九霄看。
舵楼竟夜雨催诗，果有龙蛇起墨池。会得将军挥剑意，分明草圣折钗时。
龙象森森奉麈谈，直拈教外首楞严。欲知末会人天供，雪后梅花百鸟衔。
怪底人幽地亦幽，桃花源里蓼花洲。烟岚屈曲深开径，云水苍茫不系舟。
野史故应成马走，新交未觉胜羊求。闻君嗔我悭书画，青李来禽肯寄不。
作县几时同志苦，投荒万里倍情真。功名炊黍寻常梦，怪事书空感激人。
击柝徒吟胡地月，屯田也食汉渠春。艰难薄俗犹多事，漂泊南冠愧此身。
年少与君轻别离，肯将清泪洒临岐。那堪短褐飘蓬后，不似寒窗剪韭时。
遥夜客心悬络纬，隔帘霜影动辛夷。十年此会仍分手，何得杂尊复共持。
剪云雕雪下瑶空，缀向苍柯翠叶中。晋代桃源何足问，蓬山异卉是仙风。
世事如舟挂短篷，或移西岸或移东。几回缺月还圆月，数阵南风又北风。
岁久人无千日好，春深花有几时红。是非入耳君须忍，半作痴呆半作聋。
数声嘹唳渡榆关，尽罢虚弦落照间。却讶征鸿偏有胆，又随春信到天山。
遥羡风流顾恺之，爱翻新曲复残棋。家临绿水长洲苑，人在青山短簿祠。
芳草渐逢归燕后，落花已过浴蚕时。一春不得陪游赏，苦恨蹉跎满鬓丝。
鹎鵊声中雨似丝，昏昏乡思苦难支。楝花风起归舟急，要趁黄鱼上箸时。
林下春晴风渐和，高崖残雪已无多。游丝冉冉花枝静，青壁迢迢白鸟过。
忽向山中怀旧侣，几从洞口梦烟萝。客衣尘土终须换，好与湖边长芰荷。
新烟着柳禁垣斜，杏酪分香俗共夸。白下有山皆绕郭，清明无客不思家。
卞侯墓下迷芳草，卢女门前映落花。喜得故人同待诏，拟沽春酒醉京华。
莲花莲叶柳塘西，疏雨疏风斜照低。竹箨冠轻容雪鬓，桃枝杖滑困春泥。
垂虹疑饮双溪水，砌草新添一寸荑。不拟孤山闲放鹤，鹁鸠恰恰向人啼。
巡鹾使者来何许，平干太守颜如土。敲扑卒吏血满堂，豸冠诟厉如虓虎。
卒吏附耳守再拜，事上礼仪聊具备。使者一笑回春阳，还朝荐尔真循良。
此夜炎蒸不可当，开门高树月苍苍。天河只在南楼上，不借人间一滴凉。
三十年来麋鹿踪，若为老去入樊笼。五湖春梦扁舟雨，万里秋风两鬓蓬。
远志出山成小草，神鱼失水困沙虫。白头博得公车召，不满东方一笑中。
子规小鸟自呼名，啼罢江楼巳四更。枕上梦回犹是客，谁能不起故园情。
皓态孤芳压俗姿，不堪复写拂云枝。从来万事嫌高格，莫怪梅花着地垂。
春雨春风能几宵，吹香落粉湿还飘。朝来试看青枝上，几朵寒酥未肯消。
老天留我报君身，惆怅蹉跎又一春。几度丹心连血呕，数茎白发带愁新。
回思往事真堪笑，自幸更生似有神。璞在不妨仍泣献，踟蹰无计达枫宸。
半帘明月影朣朣，照见鸳鸯锦帐中。梦里玉人方下马，恨它天外一声鸿。
女嫘江上送兰桡，长忆春纤折柳条。归梦不知江路远，夜深和月到红桥。
津亭杨柳碧毵毵，人立东风酒半酣。万点落花舟一叶，载将春色过江南。
青山如黛远村东，嫩绿长溪柳絮风。鸟雀不知郊野好，穿花翻恋小庭中。
战罢秋风笑物华，野人偏自献黄花。已看铁骨经霜老，莫遣金心带雨斜。
卧拥明衣席未安，斋郎早已报登坛。君王行处阳春在，不用灵犀辟夜寒。
闲花眼底千千种，此种人间擅最奇。国色天香人咏尽，丹心独抱更谁知。
匣内青锋磨砺久，连舟航海斩妖魑。笑看风浪迷天地，静拨盘针定夏夷。
渊隐虬龙惊阵跃，汉飞牛斗避锋移。捷书驰报承明主，沧海而今波不澌。
倚剑东溟势独雄，扶桑今在指挥中。岛头云雾须臾尽，天外旌旗上下翀。
队火光摇河汉影，歌声气压虬龙宫。夕阳景里归篷近，背水阵奇战士功。
岸蓼疏红水荇青，茨菰花白小如萍。双鬟短袖惭人见，背立船头自采菱。
嫩绿柔香远更浓，春来无处不茸茸。六朝旧恨斜阳里，南浦新愁细雨中。
近水欲迷歌扇绿，隔花偏衬舞裙红。平川十里人归晚，无数牛羊一笛风。
涧水弯弯绕郡城，老蝉嘶作车轮声。西风吹客上马去，夕阳满川红叶明。
青枫飒飒雨凄凄，秋色遥看入楚迷。谁向孤舟怜逐客，白云相送大江西。
碧梧庭院露华清，一叶翻阶鹤梦惊。绿发方瞳玉堂客，蝇头灯下写秋声。
娟娟片月涵秋影，低照银塘光不定。绿云冉冉粉初匀，玉露泠泠香自省。
荻花风起秋波冷，独拥檀心窥晓镜。他时欲与问归魂，水碧天空清夜永。
杖履逍遥五柳旁，一辞独擅晋文章。黄花本是无情物，也共先生晚节香。
江渚风高酒乍醒，川途渺渺正扬舲。浪花作雨汀烟湿，沙鸟迎人水气腥。
三国旧愁春草碧，六朝遗恨晚山青。不须倚棹吹长笛，恐有蛟龙潜出听。
将军营外月轮高，猎猎西风吹战袍。觱篥无声河汉转，露华霜气满弓刀。
大树无枝向北风，十年遗恨泣英雄。班师诏已来三殿，射虏书犹说两宫。
每忆上方谁请剑，空嗟高庙自藏弓。栖霞岭上今回首，不见诸陵白露中。
锦江烟水星桥渡，惜别愁攀江上树。青青杨柳故乡遥，渺渺征人大荒去。
苏武匈奴十九年，谁传书札上林边。北风胡马南枝鸟，肠断当筵蜀国弦。
高楼六月自生寒，沓嶂峰回拥碧阑。久客已忘非故土，此身兼喜是闲官。
幽花傍晚烟初暝，深树新晴雨未干。极目海天家万里，风尘关塞欲归难。
山近月远觉月小，便道此山大于月。若有人眼大如天，当见山高月更阔。
剑江春水绿沄沄，五丈原头日又曛。旧业未能归后主，大星先已落前军。
南阳祠宇空秋草，西蜀关山隔暮云。正统不惭传万古，莫将成败论三分。
赵北燕南之古道，水流汤汤沙浩浩。送君迢遥西入秦，天风萧条吹白草。
车骑衣冠满路旁，骊驹一唱心茫茫。手持玉觞不能饮，羽声飒沓飞清霜。
白虹照天光未灭，七尺屏风袖将绝。督亢图中不杀人，咸阳殿上空流血。
可怜六合归一家，美人钟鼓如云霞。庆卿成尘渐离死，异日还逢博浪沙。
霜角一声草木哀，云头对起石门开。朔风边酒不成醉，落叶归鸦无数来。
但使雕戈销杀气，未妨白发老边才。勒名峰上吾谁与，故李将军舞剑台。
落叶萧萧淮水长，故园归路更微茫。一声新雁三更雨，何处行人不断肠。
河外孤城枕草莱，绝边风雨送愁来。一秋穿堑兵多死，十月烧荒将未回。
往事空馀元昊骨，壮心思上李陵台。朝庭遣使吾何补，白面渐非济世才。
世间珍果更无加，玉雪肌肤罩绛纱。一种天然好滋味，可怜生处是天涯。
西泠烟雨岳王宫，鬼气阴森碧树丛。函谷金人长堕泪，昭陵石马自嘶风。
半天雷电金牌冷，一族风波夜壑红。泥塑岳侯铁铸桧，只令千载骂奸雄。
触眼凄凄惹梦思，特怜乌鸟下来迟。凭将暮色云千里，借得青天月一枝。
桐井不堪荒白影，柳堤非复淡黄时。倦飞语涩声难译，应是长林归去辞。
赏樱日本盛于唐，如被牡丹兼海棠。恐是赵昌所难画，春风才起雪吹香。
寒封林树玉槎芽，银海摇光眩欲花。清晓蹇驴湖上去，寻梅迷却路三叉。
凤山西下雪模糊，琪树琼林接故都。寒勒老梅香不放，欲搥羯鼓倩花奴。
小阁青灯对榻悬，敌寒沽酒不论钱。夜深拥被清无寐，起掉坡仙药玉船。
玉堂学士擅风骚，扫雪烹茶趣自高。留得平生忠节在，不惭金帐饮羊羔。
刘郎才力近来多，不数扬州水部何。白雪调高成绝唱，郢人从此愧赓歌。
二百年来只养兵，不教一骑出围城。民兵杀尽州官走，又下民间点壮丁。
东风小阁陡生凉，尽日浓薰柏子香。好雨逡巡留客住，浮云南北为谁忙。
青春未老看花眼，白首犹抄种菊方。湖上草生堤柳活，酒魂诗梦两茫茫。
十载家艰恨未消，又持手版仕昏朝。已知定乱功难就，犹幸临危节可要。
忠血数班沾藻火，英名千古迫云霄。一杯欲酹祠前土，野鹤昂藏未易招。
煮雪炉边夜坐痴，踏青驴上晓行迟。不知多少相思味，换得春来两鬓丝。
关山秋尽雁随阳，雁去人闲不下堂。绝塞貒弓空抱月，孤城画角自吹霜。
青天欲问云霄远，白发还惊岁月长。漫说安危浑注意，可从国手试温凉。
满城铃柝夜如何，檐马西风搅梦多。白发萧萧人不寐，半规新月照沙河。
画角声中放早牙，弓开弦月剑霜花。最怜怒臂岑牟吏，特试渔阳第一挝。
缥缈凭高百尺头，筹边何暇坐销忧。目穷江树家千里，笛倚风檐月一钩。
藻井幕天开雁阵，鬘云结市失龙湫。白山黑水檐楹外，玉帐萧萧万垒秋。
呼吁频烦扣大庭，汉臣应笑次公醒。襟披海色粘天碧，旆拔山容插地青。
万顷冰花凝晓月，半泓云叶护残星。椒盘剩有家园酒，箫鼓那堪塞上听。
凤城杨柳又堪攀，谢朓西园未拟还。客久高吟生白发，春来归梦满青山。
明时抱病风尘下，短褐论交天地间。闻道鹿门妻子在，祗今词赋且燕关。
春色萧条白日斜，平凉西北见天涯。惟余青草王孙路，不入朱门弟子家。
宛马如云开汉苑，秦兵二月走胡沙。欲投万里封侯笔，愧我谈经鬓有华。
绢帕麻菇与线香，本资民用反为殃。清风两袖朝天去，免得闾阎话短长。
西风落日草斑斑，云薄秋空鸟独还。两鬓霜华千里客，马蹄又上太行山。
少年曾侍汉梁王，濯锦江边醉几场。拂石坐来衫袖冷，踏花归去马蹄香。
当初酒盏宁辞满，今日闲愁不易当。暗想胜游还似梦，芙蓉城下水茫茫。
黄鹤楼前日欲低，汉阳城树乱乌啼。孤舟夜泊东游客，恨杀长江不向西。
黄子留芳揭海东，今人心事古人同。乾坤性分须当尽，濂洛诚明可著功。
璞玉精神凭石板，兼金颜色寄炉红。相逢莫道无参术，都在梁公药箧中。
苏台对酒忽经年，淮水论文更别筵。丽藻流传都下赋，甘棠歌颂召公贤。
宫袍晓湿钟陵雨，官舸秋回震泽烟。台内借筹均二税，愿将周礼赞成宣。
曾入皇家大网罗，樊笼久困奈愁何。长于禁苑随花柳，无复郊原伴黍禾。
秋暮每惊归梦远，春深空送好音多。主恩未遂衔环报，羽翮年来渐折磨。
入云堂搆昔人开，兰桂香风次第来。黄云山高几千丈，后山前日寄声回。
高邮雄镇控南淮，野水苍茫没草莱。独立自怜云物好，隔船遥见菊花开。
燕山秋色余金狄，塞上悲风接玉阶。天地到今谁涕下，幽州此日莫登台。
曾向沧流剸怒鲸，酒阑分手赠书生。芙蓉涩尽鱼鳞老，总为人间事转平。
莫悲长庆元丞死，更觅刘郎伴白头。何事调高酬不得，一生春雪半生愁。
秋山万仞落秋潭，无限青枫好驻骖。君跨长鲸去不返，独留明月照江南。
江门一别又秋分，何处风烟不忆君。久客衣裳鹑自结，旧游尺素雁为群。
十年世路雕青鬓，三叹斯人卧白云。羽翼南溟最相近，未须重勒北山文。
游遍南湖又北湖，画船随处宿菰蒲。青深著雨山如染，绿净无风水似铺。
玉带蟒衣争快睹，凤笙龙管醉相扶。轻桡又转东湖去，何似当年范蠡图。
杏花如雪满长安，起视星河夜未阑。为惜秾华宛相似，临风先折一枝看。
正怜火树斗春妍，忽见清辉映夜阑。出海蛟珠犹带水，满堂罗袖欲生寒。
烛花不碍空中影，晕气疑从月里看。为语东风暂相借，来宵还得尽余欢。
上林木落雁南飞，万里萧条使节归。犹有交情两行泪，西风吹上汉臣衣。
靡靡菰蒲已满陂，菱花菱叶共参差。即从景物看身世，却怪飘零枉岁时。
得食野凫争去远，避风江鹳独归迟。干戈此日连秋色，头白尤多宋玉悲。
梦里相逢西子湖，谁知梦醒却模糊。高坟武穆连忠肃，添得新祠一座无。
抽却朝簪别汉家，赤松相候在烟霞。如今悟得全身计，不似从前博浪沙。
钿弦声里自成行，无那分飞落楚霜。前侣飘零何处在，青春作伴好还乡。
小池霜冷藕花空，却有寒枝浥露红。莫恨芳容生独晚，好随黄菊傲西风。
新买茱萸半亩堂，苔侵床足月侵墙。天涯芳草迷归路，病叶还禁一夜霜。
一呷春醪万里情，断肠芳草断肠莺。愿将双泪啼为雨，明日留君不出城。
翠条多力引风长，点破银花玉雪香。韵友自知人意好，隔帘轻解白霓裳。
两篇忠告慨慷辞，字字中间有涕洟。天下二归心属舌，隆中三顾道存伊。
老臣虚已六未解，瞒子输才十倍之。谨论堂堂诚激烈，孤忠痯痯力驱驰。
转征南北思何远，怆及桓灵语更危。开济莫酬徒有策，英雄先死却无时。
天荒大野星俄陨，水啮空江石不移。不朽文章千载事，后人能鉴乃能悲。
一别清风又十霜，重来三径未全荒。此君已觉垂垂老，稚子今看稍稍长。
书简漫消新岁月，渔竿不厌旧沧浪。试呼浊酒歌淇澳，昨夜疏帘雨正凉。
叽叽喳喳几只鸦，满嘴喷粪叫呱呱。今日暂别寻开心，明早个个烂嘴丫。
天为帐幕地为毡，日月星晨伴我眠。夜间不敢长伸脚，恐踏山河社稷穿。
鸡叫一声撅一撅，鸡叫两声撅两撅。三声唤出扶桑日，扫尽残星与晓月。
庐山竹影几千秋，云锁高峰水自流。万里长江飘玉带，一轮明月滚金球。
路遥西北三千界，势压东南百万州。美景一时观不尽，天缘有份再来游。
诸臣未起朕先起，诸臣已睡朕未睡。何以江南富足翁，日高三丈犹披被。
马渡沙头苜蓿香，片云片雨过潇湘。东风吹醒英雄梦，不是咸阳是洛阳。
燕子矶兮一秤砣，长虹作杆又如何。天边弯月是钓钩，称我江山有几多。
村旗夸酒莲花白，津鼓开帆杨柳青。壮岁惊心频客路，故乡回首几长亭。
春深水涨嘉鱼味，海近风多健鹤翎。谁向高楼横玉笛，落梅愁绝醉中听。
村旗夸酒莲花白，津鼓开帆杨柳青。壮岁惊心频客路，故乡回首几长亭。
春深水涨嘉鱼味，海近风多健鹤翎。谁向高楼横玉笛，落梅愁绝醉中听。
金钥重门暂启扃，腊灯如昼辨人行。象牌分得清班赐，军将无劳问姓名。
竹宫幽邃寂无声，风静空悬五色旌。月色照人清沁骨，万松深处数寒更。
紫坛云雾切三台，玉趾将临画鼓催。列炬照天驰道远，佩声遥自半空来。
金闺予告免趋朝，石枕孤眠病未消。丝布小帷蝇不障，竹枝团扇暑仍摇。
匏壶汲水添森爽，土盎栽花伴寂寥。革故题诗寄张敞，木瓜应拟博琼瑶。
百岁光阴已半过，更无英气可消磨。心粗自不容机事，耳热宁须托浩歌。
世味近知闲处好，宦情终觉少年多。东桥有路通三径，奈我才非二仲何。
午梦缠绵卧起迟，晚山相对一支颐。飞花欲尽春归后，啼鸟不惊人静时。
好雨每遭风废阁，夕阳仍受月侵欺。同曹尚忆刘郎在，曾爇银镫夜赌棋。
一剑横空星斗寒，甫随平北复征蛮。他年觅得封侯印，愿学幽人住此山。
阗阗扰扰晚来閒，独倚危楼一望间。挈榼漫沽村市酒，开窗正对夕阳山。
月来虚馆谁家笛，风度疏钟到竹关。只有渔翁无简束，扁舟摇曳白云湾。
虚馆坐来旬日雨，纸窗深掩未曾开。已知甲子全无准，却怪灯花不易猜。
带湿懒拖床下履，破愁频弄掌中杯。明朝雨散春还在，拟向西山咏落梅。
家城岁晚欲回舟，山寺携衾作夜游。爱月不妨寒步影，岸冠微觉露濡头。
蒲团对语僧围烛，菊宴分题客咏秋。怪是思清还废寝，钟声为破小堂幽。
红烛高烧夜着花，阿咸闻荐入京华。银鱼佩更通仙籍，紫阁趋时草制麻。
太史名传司马氏，东山屐倒谢玄家。书来深慰家庭庆，奕世恩光未有涯。
洞庭无烟晚风定，春水平铺如练净。君山一点望中青，湘女梳头对明镜。
镜里芙蓉夜不收，水光山色两悠悠。直教流下春江去，消得巴陵万古愁。
浓如烟草淡如金，濯濯姿容袅袅阴。渐软已无憔悴色，未长先有别离心。
风来东面知春浅，月到梢头觉夜深。惆怅吴宫千万树，乱鸦疏雨正沉沉。
我家岷山更西住，正见岷江发源处。三巴春霁雪初消，百折千回向东去。
江水东流万里长，人今漂泊尚他乡。烟波草色时牵恨，风雨猿声欲断肠。
翻嫌寒食到匆匆，老去情怀渐不同。春事顿抛乡梦外，雨声全在客心中。
相争燕蹙东西水，欲放梅商断续风。最苦冲泥朝凤阙，禁钟才断火城红。
山欲开云柳乍风，杜梨花白小桃红。三年三月官桥路，策蹇经过似梦中。
千山顶上只通云，一水人家别有村。直到前山兰若路，清钟落日不逢君。
天涯作客空成赋，岁杪还家未拜官。到日音书仍北寄，别时风物重西看。
云迷燕赵千山暮，雪满关河一骑寒。樽酒相期春草绿，好听鸿雁度长安。
岗岚回合日光斜，毳幕金罍坐剥瓜。蔬径润含终伏雨，禾田青覆去年沙。
虏庭北徙边烽少，宾雁南飞朔气加。驿使只今劳战马，两池愁听损盐花。
河外军藩麦秀中，唐兵昔数朔方雄。韩公北辑三城路，至德中兴一旅功。
番刻劲销春藓碧，汉花秾映寺门红。高云不罩田州塔，水鹤归巢戛暮空。
洮水黄河接塞流，南山插陇入甘州。山河本自分戎夏，谁遣残胡西海头。
十万鸣弦小十王，曾驱叛寇入河湟。青海便为胡部落，赤斤元是汉封疆。
兔脱如飞神鹘见，珠沉无底老龙知。少年莫漫轻吟咏，五十方能读杜诗。
山中日日试新泉，君合前身老玉川。石枕月侵蕉叶梦，竹炉风软落花烟。
点来直是窥三昧，醒后翻能赋百篇。却笑当年醉乡子，一生虚掷杖头钱。
药栏春尽少花开，叶底朱樱若个猜。熟后雨弹红玉破，生前烟捧绿珠来。
唇脂清浅疑无骨，风味温柔别有胎。鹦鹉莫教轻啄碎，掷他年少满车回。
担簦负笈出西陲，两度金门射策时。今日凄凉歌陟屺，客窗清泪只空垂。
天涯望断白云飞，洒泪那能赋式微。满路杨花春欲暮，不堪飞雪点麻衣。
念子相从今几年，岁寒能守旧青毡。扬雄已老侯芭去，独立春风思惘然。
匹马征衫西入秦，行人何处最销魂。夜听青涧城边雨，晓望乌崙山上云。
官道风清雨歇时，青山如黛柳如丝。丈夫不洒离群泪，无奈于今我已衰。
皇华何事缓仙旌，六帙慈帏拜庆情。好及龙飞传国宝，先怀乌哺进君羹。
云璈九奏陪天姥，露掌双承见月卿。今日圣朝崇孝治，推恩谁似相门荣。
丹青不写武陵溪，只记桃花也著迷。芳草独行山路僻，白云相送洞门低。
笑呼竹笠前头拜，交付诗囊右手提。风月满山关不住，他时须用一丸泥。
村南村北此宵同，好景难消一老翁。在处恐妨年少乐，踏歌归去月明中。
官街彻夜鼓声悲，万古浑无至静期。百事生来酒醒处，七情伤向梦回时。
红颜交代将人误，青史升沉与世移。独起挑灯映窗坐，秋光月色共参差。
行年五十壮游肠，几把他乡作故乡。万里一身南海畔，客窗独看雨重阳。
春丛绀碧杂殷红，不受中书旧日封。嬴政少恩君幸免，年年何事只书空。
北风吹浪拥仙槎，行尽区寰到海涯。万里飞龙天上阙，五年归雁梦中家。
琼枝翠结秋坟草，铁树香生夜宴花。回首浔阳旌节地，不同司马听琵琶。
短棹长江下蜀州，家中风景画中收。蒲牙出水荷钱小，一笑相看两白头。
卿到朝廷说老翁，秋来相顾尚飘蓬。钓竿欲拂珊瑚树，未掣鲸鱼碧海中。
古今事不偿吾愿，展转书床卧未安。自信野鸱抟雪下，宁知林鹊在门端。
满炉榾柮煨春意，一树梅花伴夜寒。欲寄半生寻友梦，班杨去后有欧韩。
质子妖姬货可居，六王未毕已丘墟。鞭桥东去无灵药，骖乘西归有鲍鱼。
黄犬泪中惭废立，白蛇醉里报驱除。当时早为秦非计，牧地为封食有馀。
心不随身葬寂陵，却乘金缕一游陈。旧愁黯黯因杨祖，新恨涓涓属灌均。
射鹿未消漳阙泪，惊鸿犹赋洛川尘。君王八斗今余几，肠断无由更感甄。
楚䌫吴樯万里还，梦魂长在水云间。境当绝胜多逢寺，江到中流合有山。
鹘岭高秋增突兀，龙宫深夜锁潺湲。谢公无限登临兴，不为苍生暂解颜。
天地无情日月徂，凤凰山下久榛芜。独怜内殿成荒寺，空见前山映后湖。
塞北有谁留一老，海南无处问诸孤。蓬莱阁上秋风起，先向燕京入画图。
凉风一棹送君初，秋雨荒溪草树疏。十载丹阳旧游地，数封灯下故人书。
已看有志能投笔，岂谓无门可曳裾。后日天边见鸿雁，凭将消息报何如。
山川形胜说钱塘，海接江流入混茫。百五十年成底事，一丘衰草委秋阳。
千尺苍厓一小亭，大江东下入沧溟。矶头牛渚从来险，天际峨眉不尽青。
南北山川分历历，荆吴樯舰去冥冥。十年兵后重来客，独倚阑干两鬓星。
干戈扰扰客难禁，避地来依碧嶂深。乱里独惊浮世事，难中多见故人心。
千章古木群峰合，一径长松十里阴。更欲移茅入重崦，白云无路可追寻。
村烟城树远依依，解指青溪与翠微。风送白鱼争入市，江过黄鹄渐多矶。
家从久念方惊别，地喜初来也似归。近日江南新涝后，稻虾难比往年肥。
雪中树黑生乌鸦，占麦农人祝满车。万里连山疑入画，一朝见晛悟空花。
满江芦映渔人艇，绕屋梅开处士家。闭户先生三日卧，壁閒闲杀小钱叉。
凤皇台上望嵩巅，咫尺青葱映洛川。可惜不将游华舆，便中一了此山缘。
三峰尚忆遥天外，二室虚悬晚照前。破费客程閒指点，中郎曾说似龙眠。
良辰美景真难事，何幸今宵得遇哉。俗客山宜三舍避，好歌月肯一年来。
遏云幽响声如发，积水空明色似堆。清赏嫦娥应颔我，抛他象管与螺杯。
明月天涯若比邻，清秋一见一番新。夜深最爱空庭树，瘦影离披似醉人。
时光疾箭催人老，先后恩荣世间少。虽然私第保余年，每日心悬侍天表。
车驾亲临茂社堂，玺书高挂耀龙章。升平宴罢明良会，盛事流传万载香。
欢饮醺醺出相门，劳卿再四劝金尊。南征已定旋师旅，去暴除残第一人。
名场羡尔一身收，墨诏新衔拜醉侯。艇子旧装莲叶样，吴儿殊有串珠喉。
轻舆软径花间驭，晚翠朝烟水上楼。我有清狂公记取，十旬三度净慈游。
竹梢藤蔓冷僧扉，门外苍松忽减围。鏚药更谁悲远志，摘花犹得访蔷薇。
落潮渔艇晚初阁，上浦风帆健欲飞。丝管暮年陶写尽，谢公何日复东归。
犯寒先报数声雷，待约还停绕屋梅。山霭渐沉惊密密，雨丝初送转皑皑。
戏量晓砌携筇步，欲拭春粘着屐回。湖水如妆景如画，可堪痴坐画垆灰。
柔姿能耐几时消，况是春来腊后飘。晓幕薄寒飞旋湿，夜窗多恨滴无憀。
风前赵女愁堪诉，老去郎颜鬓易凋。惟有山梅解相惜，深崖铁干锁冰条。
两年为客逢秋节，千里孤舟济水旁。忽见黄花倍惆怅，故园明日又重阳。
调笑胡王坐玉鞍，蛇矛丈八奋如湍。天子戎衣遥按剑，将军直为斩楼兰。
太湖石畔种芭蕉，色映轩窗碧雾摇。瘦骨主人清似水，煮茶香透竹间桥。
山斋雨坐漫焚香，几净窗明竹树凉。午睡起来无一事，自磨残墨写潇湘。
黄金官阙郁嵯峨，万斛清芬散绮罗。吴下高枝原有种，天香莫怪属君多。
秣陵自昔好秋光，风落天芬满路香。云月家家摇彩笔，烟花处处斗红妆。
画船竞泛秦淮水，宝马争驰蹴鞠场。莫道近来彫敝甚，笙歌日日醉重阳。
潇湘一望白云长，梧叶苍山似故乡。月色满空间夜漏，渔歌几处彻秋霜。
三月江南荐樱笋，鵁鶄鸂鶒回塘静。蛛丝萦空网落花，云母屏寒浸娇影。
帘外沈沈春雾寒，绿萝欲覆花间井。泥金小扇障纱巾，画桥紫陌踏芳尘。
林花开迟水流急，江鸭对眠莎草湿。吴姬如花花不及，摘花笑映溪流碧。
杨柳烟笼万家邑，柳下王孙为谁立。幽渚泥香生绿萍，閒看梁燕垒经营。
春风吹老夕阳斜，一笑嫣然度岁华。暂与名园敷锦绣，终怜幻质委泥沙。
白头吟罢空相忆，红颊啼残转自嗟。疑是瞿昙新说法，故教天女散空花。
紫宸朝罢听传餐，玉饵琼肴出大官。斋日未成三爵礼，早春先试五辛盘。
回风入仗旌旗暖，融雪当筵七箸寒。调鼎十年空伴食，君恩一饭报犹难。
铜台金谷总堪伤，昔日繁华已就荒。香入燕泥添旧垒，影归鸾镜作残妆。
帘栊飞絮随春老，庭院游丝共日长。闻说仙葩能不谢，谁从海外觅奇方。
庾岭春姿占早芳，梁园夜色转辉光。毰毸已见花如霰，莹洁还疑玉有香。
积处寒侵姑射骨，融来暗洗寿阳妆。此时独对遥相忆，吹笛关山总断肠。
西园试咏邺中词，正及朱华冒绿池。绰约偏多临水态，逍遥独抱拒霜姿。
吴姬晓镜临妆早，楚客霞裳集锦迟。最爱秋江留晚色，尽教白首醉琼卮。
函关陕右咽喉地，曲折萦回势自强。北倚河流成险固，南来山峙界封疆。
令瞻仙气迎聃老，客作鸡鸣救孟尝。千载悠悠追往事，不堪风景正凄凉。
可畏无如夏日炎，凉风俄喜到疏帘。烟松结翠寻常润，霜柿垂红分外甜。
秪向云途坚大节，肯缘诗句断长髯。平生自信行无妄，睡觉还将吉梦占。
蹉跎岁月仕途中，紫禁秋深色正葱。防患高情怜范蠡，卧楼豪气惜元龙。
红垂村坞霜前柿，翠合庭阶雨后松。清夜月明凉似水，寒螀声里思无穷。
清阴十里看脩篁，村市人家倚太行。屋后分畦葵叶嫩，门前流水稻花香。
秋林有果皆堪摘，春酒无肴亦可尝。此地居民真快乐，他时归老定难忘。
咸阳回首暮云愁，烟锁芦花远近洲。古渡驯鸥依短棹，夕阳归鸟过危楼。
道傍故苑风霜冷，原上诸陵草树秋。多少英雄俱寂寞，渭河依旧水东流。
素花香绕翠玲珑，石锁苍苔隐绿丛。枝上寒皋窥锦雉，羽毛惊动白蘋风。
夕郎谏草气嶙峋，又捧天书拜庆频。千里思莼江左韵，百城负弩会稽人。
皇华谁复歌朱萼，桥树今当记大椿。如此昼归真异数，好将补衮答昌辰。
子月风光雪后看，新阳一缕动长安。禁钟乍应云门曲，宫树先驱黍谷寒。
台上书祥传太史，斋居问礼向祠官。纷纷双阙鸣珂下，未觉玄关闭独难。
遥传北固驻襜褕，为采风谣入绘图。怀古定寻丁卯迹，登山谁作癸庚呼。
星河初度天孙鹊，云槛朝飞御史乌。意气论交琼玖赠，何人存记钓鱼徒。
翻因薄命爱长生，羽氅云冠再拜行。曾被玉皇教按曲，忽随金母学吹笙。
颜逢炼液重疑艳，身为持斋转觉轻。从此幽栖如野鹤，万年枝上月空明。
绰约新妆玉有辉，素娥千队雪成围。我知姑射真仙子，天遣霓裳试羽衣。
影落空阶初月冷，香生别院晚风微。玉环飞燕元相敌，笑比江梅不恨肥。
愁病春来次第加，清明寂寞类僧家。留人野饭新挑菜，乞火邻墙旋煮茶。
晴日檐楹杨柳色，微风帘幕海棠花。故人念我能相过，不遣良辰负物华。
推脱尘缘意绪佳，冲泥先到故人家。春来未负樽前笑，雨后犹馀叶底花。
矮纸凝霜供小草，浅瓯吹雪试新茶。凭君莫话蹉跎事，绿树黄鹂有岁华。
故书不厌百回读，病后惟应此味长。千古精神如对越，一灯风雨正相忘。
卷中求道深知谬，意外图名抑又荒。束发心情谁会得，中宵抚几自茫茫。
手培兰蕙两三栽，日暖风微次第开。坐久不知香在室，推窗时有蝶飞来。
香骨全消化紫霓，千年陈迹草萋萋。冰衫尚怯花魂薄，月影还疑雪夜迷。
长袖风难回白日，时王力不到黄坭。芙蓉岁岁秋江上，一度来僧惜杖藜。
万农蹙额吁苍旻，莫把春霖困下民。种得稻禾供馈饷，全资二麦济饥贫。
万丈飞虹出碧峰，涓涓一脉对龙宫。若教滴入苍龙口，变作甘霖济万农。
柳条搓线絮搓绵，搓够千寻放纸鸢。消得春风多少力，带将儿辈上青天。
叶叶枝枝逐景生，高高下下自人情。两梢直拔青天上，留取根丛作雨声。
从来不见梅花谱，信手拈来自有神。不信试看千万树，东风吹着便成春。
风卷寒云落照斜，郊原无日不飞沙。可怜万里琼瑶雪，化作银杯散宦家。
丹铅随意写生绡，幻出空林绛玉箫。五月十三曾一醉，至今红晕不能消。
秋山风起野云飞，雁度空江影渐微。高处乾坤双眼尽，閒边丘壑几人归。
漫教白发凌寒色，还伴黄花对晚晖。抚景且同并一醉，年来谁复问缁衣。
剡曲溪头近若何，扁舟风雪夜相过。象城亦有知音者，几度停云兴更多。
东风吹雨过松涛，倚槛临风首重搔。地以幽栖缘渐简，人当遥望思偏劳。
灯宵竹叶谁同醉，春水兰舟自学操。莫讶故人今偃蹇，由来疏懒卧能高。
西庵避暑远寻盟，洒面松风夹道迎。竹坞披襟毛骨爽，石床欹枕梦魂清。
庭前树古知僧腊，林下云閒识宦情。大地苍生望霖雨，凭谁呼起钵龙行。
此花合是真仙谪，堕在君家盆盎中。并亸赪肩笑含露，相翻翠袖舞回风。
双头绾就同心结，千瓣妆成一捻红。羞杀赵家亲姊妹，两心偏妒不相通。
红妆水面正抽簪，品字分明不用探。芍药连枝终欠一，牡丹并蒂不成三。
薛家群从生同姓，杨氏诸夷出共骖。怜绝此花齐气味，寒香晚节各心甘。
一拳奇骨胜仇池，落眼真看玉雪姿。急埽秋轩容突兀，更栽野竹与扶持。
已藏东海从深袖，便捲沧波答小诗。莫道空言尚加拜，此怀还托米颠知。
送客临江小小亭，官梅华发酒初醒。舟前浪起蛟门白，马首风回雁荡青。
进食吏人趋传舍，牵衣儿女拜中庭。会令宪法行东国，三尺铦刀始发硎。
云娥酷似董娇饶，每到春来恨未销。谁道蓬山天样远，画阑咫尺是红桥。
一南一北似飘蓬，妾意君心恨不同。他日归来亦无益，夜台应少系书鸿。
梨花寂寂斗婵娟，银汉斜临绣户前。自爱焚香消永夜，从来无事诉青天。
一南一北似飘蓬，妾意君心恨不同。他日归来亦无益，夜台应少系书鸿。
桂殿焚香酒半醒，露华如水点银屏。含情欲诉心中事，羞见牵牛织女星。
桥外千花照碧空，美人遥隔水云东。一声宝马嘶明月，惊起沙汀几点鸿。
草香花暖醉春风，郎去西湖妾向东。斜倚石栏频怅望，月明孤影笑飞鸿。
江潮初落月痕纤，君去鹅湖别恨添。老叶易同寒雪落，衰枝难得好花黏。
发登楼叹吹残笛，吟送行诗撚断髯。无力不能齐翼出，临风空羡鸟鹣鹣。
史禄渠通上舳舻，极天秋色入平芜。思莼不见张公子，颂橘谁如屈大夫。
烟札迢迢凭海雁，风旗袅袅傍江乌。漓波千里怀人梦，一夜苍梧片月孤。
酒尽征车不可留，劳君万里拥缇油。荔枝熟处江云湿，杉叶飞时海郡秋。
赋后鹏抟多作浪，尊前蜃起自成楼。竹书岁报无冤狱，前席从容待借筹。
十年相见鬓成丝，燕柳偏逢谪宦时。江汉九歌谁忍听，风波一失尔何之。
巴山月落啼猿急，蜀栈云深去马迟。莫道护军蛮府远，应知剑阁待铭诗。
谢印归来俗累轻，桥南惟与白鸥盟。八旬福履身犹健，三世书香味更清。
石首风烟全乐事，川西桃李半成名。寿觞不博公卿贵，遥拾南山入颂声。
秉烛高堂燕笑频，歌喉摇曳玳筵新。琴中白雪飞仙吏，坐上清风挹故人。
剡曲蒹葭千里梦，河阳桃李万家春。凭栏无限青云色，欲唤双凫到紫宸。
奕叶风流大雅堂，飞扬才藻敌文房。青鞋遍踏吴山下，皂帽频攲越水傍。
赋就长杨迷国艳，栽成丛桂发天香。东南彩笔钱郎旧，名士今谁列雁行。
四海苍生卜谢安，谁同司马话登坛。新安水似龙门出，白岳山将泰岱看。
明月乍淹萝径晓，西风遥洒薜衣寒。亦知幸舍堪弹铗，曾否中林问鹖冠。
飒飒西风起白蘋，无端归思与时新。迂疏每自惭尸素，孱薄凭谁减剧辛。
把酒且同今夜月，看花因忆昔年人。追陪不觉秋容老，野外幽芳放小春。
郭外寻君系短篷，芦花深映夕阳红。江东似尔真公瑾，吴下何人更阿蒙。
淅沥商风回锦树，飞扬春雪和丝桐。纸窗竹屋青荧处，苦忆疏灯夜半同。
沙棠遥下越江濆，握别垂虹几暮云。胡广自惭东汉誉，周颙宁负北山文。
风前郢曲阳春度，雪后吴歌子夜闻。三亩太湖容客住，荷衣行赴白鸥群。
同云漠漠护深斋，兴到从教漏点催。寒色照人知霰集，疏花有喜傍灯开。
平生漫说诗千首，一饮还能酒百杯。明日雪晴山满目，更开溪阁待君来。
跃马乘春到渼陂，渼陂风景足清奇。晴涵山影沈青黛，冷浸天光漾碧漪。
盛代已无唐室禁，荒碑犹载杜陵诗。楼船箫鼓俱陈迹，禾黍斜阳异昔时。
肘后车前尚可砭，今人古事谅宜兼。山中每讯陶弘景，天下仍思范仲淹。
时晦宁教时贼笑，子袍莫为子仇嫌。千年热血终难了，此际孤怀日自添。
渠畔龙宫枕大堤，春风夹岸柳梢齐。羊肠白道穿云出，雁齿红桥亚水低。
沽酒清阴时系马，招凉短槛几留题。更添蜡屐游山兴，为问平湖西复西。
东风吹马动鸣珂，閒向苏堤试一过。贾相宅前芳草没，岳王坟上夕阳多。
山城寂寂空啼鸟，湖水年年自绿波。嗟我况逢流落久，感怀其柰客愁何。
蹊路高低入乱山，诸贤相送愧间关。溪云压帽兼愁重，风雪吹衣着鬓斑。
花烛夜堂还共语，桂枝秋殿听跻攀。相思不作勤书礼，别后吾言在订顽。
雪满山城入暮关，归心别意两茫然。及门真愧从陈日，微服还思过宋年。
樽酒无因同岁晚，缄书有雁寄春前。莫辞秉烛通霄坐，明日相思隔陇烟。
飞沙竟日少光辉，浪急风高月色微。为忆含桃催物候，尚淹行李未春归。
吴歌独自弹长铗，楚制堪怜著短衣。来往常经郑家口，当时同伴共来稀。
片帆斜入荻花洲，笑指西溪话旧游。曲水楼前留我在，远云飞处有人不。
村翁来往逢归径，稚子蹁跹上钓舟。兹日几山同眺望，登临遥忆洞庭秋。
枫林霜落暮烟青，手折芙蓉赠远征。拟买野舠重话别，恐临岐路转伤情。
片帆习习从今去，万壑深深何处行。悔我追随赢一载，误将文字友先生。
一个浑身有几何，学书不就学兵戈。南思北想无安著，明镜催人白发多。
废阁生涯妄想荧，敲鱼击磬诵残经。随求随得欺人甚，失望荒凉梦不醒。
气散魂游骨已枯，荒坟速朽返虚无。活人不去寻生计，只望堪舆指穴图。
有佛无佛安足论，悉驱僧入辟支门。图书龙马真开辟，钟鼓爰居亦引援。
五笥安眠边教授，千年交代柳宗元。由来岭外称烟瘴，今看春风何处温。
高阁凌霄尚壮哉，何人风雨渡江来。影沈湖水秋烟冷，韵遏匡云碧嶂开。
多艺如君应薄命，閒情似我亦怜才。遥知万古长天色，一度登临恨一回。
高台迢遰绝浮埃，俯瞰长安四望开。绿树摇风春澹荡，赤城映日晓崔嵬。
倡家今夜银鞍去，戚里它年翠盖来。不用哀歌对明月，柏梁铜柏总莓苔。
青山隐隐水迢迢，却算游程岁月遥。清海城头空有月，浔阳江上不通潮。
窗含西岭千秋雪，家住东城万里桥。风景苍苍多少恨，月明云断更谁招。
鉴湖欲并贺知章，洛社何如司马光。耆旧即今新续传，达人随处可为乡。
沙溪绿蕙牵风细，水榭青萝映月长。更喜郁林洲畔石，岁寒相对倚冰霜。
冰雪风云事不同，今朝尊贵昨朝穷。穷时多少英雄伴，名字应留夹袋中。
慨然斯道岂难行，却被周官误一生。从此老泉成口实，无心蓬垢得奸名。
太守官封处士名，十年诗社忽凋零。伤心忍读苏洵传，好事争誇许劭评。
下榻独怀它夜永，濯缨谁爱此泉清。故山回首相从地，一曲哀歌万古情。
阿閤梧桐第一枝，朝阳快睹凤鸣时。西江才学推虞集，北斗声名仰退之。
直道敢抛君子志，中情还有正人知。青青谁似霜台柏，耸壑昂霄更有期。
午节随銮曾几回，六龙亲御五华台。惊看羽骑绯衣度，细睹天颜宝扇开。
朝退声移苍玉佩，步归心醉紫霞杯。金舆一去无消息，此日重逢百感来。
梦入清斋路未真，觉来怜旧转伤神。荀陈谊重干霄汉，苏颋才华出世尘。
一醉乡心时自起，三城秋事总忧贫。巴歌敢谓酬双璧，聊写相思寄羽鳞。
覆雨翻云少定踪，寸心空系景阳钟。只缘路有云霄隔，岂是天无雨露浓。
秋水帘深浮翡翠，西风帐小冷芙蓉。可怜半夜相思梦，不到君门第九重。
缓步西厢待月来，笑声何处殷春雷。楼中盼盼啼偏苦，画里真真唤不回。
鼓罢冰弦添别恨，织成锦字惜多才。妾身浑似庭前草，几度东风几度灰。
花暗芳尘忆旧踪，巧莺帘外度歌钟。绯罗袜衬双钩细，金缕衣薰百和浓。
露冷云廊吟桂叶，月明水殿看芙蓉。而今往事浑难省，愁绝巫山十二重。
耿耿幽怀泛泛舟，翠楼时上更夷犹。甘为连理同生死，不逐杨花任去留。
千里梦回鸡送晓，万金书断雁来秋。相思泪滴西江水，直到东溟东尽头。
捷径无心假息机，豹林谁买玉田肥。人閒好句传高启，驱遣袁安卧翠微。
离筵高启远公堂，漏尽何辞更举觞。光彩可怜双白璧，文章绝妙几青箱。
飘飘仙躅丹霄下，渺渺乡心碧海傍。明日星轺当晓发，淡云应护雁天霜。
无限高怀付酒边，烛花如为吐红莲。雨馀残暑消帘幕，月转微风袅篆烟。
东阁大开留别客，玳筵高启列群仙。不知今夕为何夕，疑在珠林玉树前。
华轩高启面隅夷，似与朝阳宿有期。海曙未分虚席久，檐暄欲满上阶迟。
门深屏障攒朱槿，市远盘餐胜露葵。我亦频过候曦驭，不辞倾倒卯前卮。
轻衣软履步江沙，树暗前村定几家。水满乳凫翻藕叶，风疏飞燕拂桐花。
渡头正见横渔艇，林外时闻响纬车。最是黄梅时节近，雨余归路有鸣蛙。
床隐屏风竹几斜，卧看新燕到贫家。闲居心上浑无事，听雨唯忧损杏花。
每忆门前两候归，客中长夜梦魂飞。料应此际犹依母，灯下看缝寄我衣。
世上浮名总是閒，诗篇何意落人间。乱来无地堪招隐，惟有华阴一片山。
相携无著与天亲，卓锡诛茅遂隐沦。世外不生尘土梦，山中共息水云身。
烟霞閒伴初归客，猿鹤欢迎旧主人。悟得真空诸念寂，草堂风月倍清新。
我爱幽兰异众芳，不将颜色媚春阳。西风寒露深林下，任是无人也自香。
散帙明灯至故人，焚鱼酌醴坐相亲。未论开府诸侯贵，且数游燕万事新。
说剑寒星高北斗，褰帷春雪满东秦。怜予莫叹薪从积，留得朝来爨下身。
芙蓉削立郡城西，蹑磴扪萝径欲迷。忽有青天穿箭括，初疑壁月拄瑶梯。
云根半压千峰小，海气遥吞万堞低。搔首狂歌吾不厌，莫惊风雨妒新题。
十二齐封自郁然，荡胸秋色锁层颠。危崖日月时双堕，急雨蛟龙乍一穿。
鸟道白从杯底落，薜衣青入镜中悬。誇君更有天门在，策杖春褰万壑烟。
拄笏高斋日几回，西山秋斲玉崔嵬。谁分使者连环去，却掩仙人射的来。
石作长庚悬露掌，云为阊阖倚天台。缘君句好新题在，不为桃花路始开。
平原传客至琼瑶，况有清尊破寂寥。应谓酒人轻岁月，不将诗笔傍云霄。
悲歌碣石虹高下，击筑咸阳日动摇。去矣使君须自爱，莫因累叟厌晨朝。
解组翻成滞帝都，窜身何处觅江湖。书裁北阙天逾远，讴罢南冠雪转孤。
狐父贫甘垂死饭，鲛人泣洒报恩珠。因君忽忆登坛事，肠断辽阳塞草枯。
去辞杯酒读兵书，明月青山恨有馀。我自三驺车畔饮，看他千骑上头居。
怜君日日探除目，不见长安奈尔何。齐客祇知缘木易，汉家元自积薪多。
飞花岁月淹高枕，浊酒风尘起浩歌。问道板舆堪就养，莫将潘赋怨蹉跎。
静夜相从谁得闻，怜才天下几如君。后来纵有淩云气，得似当垆已自醺。
镜湖无处无非曲，乞罢何劳乞赐为。幸有双眸如镜水，一逢李白解金龟。
共向骊峰祝兕觥，汤汤卯水照长庚。开筵客醉逡巡酒，鼓腹餐加骨董羹。
我亦渐为家太祝，君今不愧左丘明。已留佳句传千古，更喜脩龄比老彭。
瞻衮亭连礼锡亭，曲江俛首伴山僧。于今独立云霄上，无复梅花怨不平。
猎猎北风吹角巾，巡檐索笑转相亲。疏枝交影长疑雪，冷蕊含香似养神。
月下径蹊偏胜晓，水边篱落暗传春。相思一夜罗浮梦，隔陇惟应寄远人。
千里逢君过草堂，依刘何地系轻航。寒梅远望罗浮色，明月先投合浦光。
道路霜威悬马首，江湖星象映鱼肠。山居寂寞无酬答，却写离怀付短章。
山林风气远相亲，欲向桃源试问津。郑圃已知胜郑谷，畸园应自候畸人。
曾闻珍桧雁舒翅，会见长松龙作鳞。我亦子真丘壑友，论交何必抚芳尘。
风蓑雨笠几经春，流水桃花一钓纶。身世自甘成两弃，翻然终愧有莘人。
纱窗日落渐黄昏，鲁国诸生半在门。此日送君须尽醉，今朝花落更纷纷。
一夕厓山卷阵云，百年吴会泣斯文。人间再见陶徵士，地上元无沧海君。
心入漏泉终化铁，气填沟壑亦成坟。千秋万古灵均意，只有西川杜宇闻。
片帆迢递入吴烟，竹溆芦汀断复连。柳荫浓遮官道上，蝉声多傍驿楼前。
近湖渔舍皆悬网，向浦人家尽种莲。行到吴王夜游处，满川芳草独堪怜。
萧萧晴日户庭幽，无数青山枕碧流。白露雨余砧欲动，黄花风冷扇初收。
云迷征雁牵秋梦，烟引寒蝉急暮愁。此际不堪摇落恨，蒹葭如雪满汀洲。
杖策思寻半日闲，偶随流水过前山。林中不见童迎客，竹外惟闻犬护关。
道服自悬虚牖下，茶巾空挂夕阳间。到门不遇君携手，惆怅荒村暮独还。
嫩于春笋白于霜，轻拂菱花试晓妆。弹瑟每嫌银甲小，吹笙还爱玉纤长。
宜将彩笔题红叶，倦把金针倚绣床。拾翠归来芳径里，逢人莫问锦香囊。
人生七十古来少，前除幼年后除老。中间光阴不多时，又有炎霜与烦恼。
花前月下得高歌，急需满把金樽倒。世人钱多赚不尽，朝里官多做不了。
官大钱多心转忧，落得自家头白早。春夏秋冬捻指间，钟送黄昏鸡报晓。
请君细点眼前人，一年一度埋荒草。草里高低多少坟，一年一半无人扫。
人生在世数蜉蝣，转眼乌头换白头。百岁光阴能有几，一张假钞没来由。
当年孔圣今何在，昔日萧曹尽已休。遇饮酒时须饮酒，青山偏会笑人愁。
满头风雪路欹斜，杖屦行寻卖酒家。万里溪山同一色，不知何处是梅花。
野花藤蔓乱毵毵，送别旗亭酒半酣。十丈画船如画阁，载将春色到江南。
清明对酒共天涯，欲赠龙泉转自嗟。送别消魂惟柳色，笑人归去是桃花。
园林一曲仍韦氏，兄弟多才比谢家。可惜卞和怀白璧，青衫湿尽出京华。
扫地焚香读楚招，却惊风拂树头瓢。无端一笛沧浪里，又答行歌隔水樵。
薄幸江南杜牧之，花前落魄醉难支。阻风中酒谁相伴，赖有韦庄一卷诗。
气映朱明景自奇，幽窗惟有对君宜。年来晏起无多事，也学韦庄改旧诗。
先朝瑞雪兆丰年，一体君臣喜可言。已敕大臣颁玉馔，更宣中使出金尊。
伤心何处攀仙驾，洒泪清诗忆旧恩。满目当时肱股在，共摅忠恳答乾坤。
久晴泥路足风沙，杏子生仁楝谢花。长是江南逢此日，满林烟雨熟枇杷。
不为长贫谩自悲，年来镜里觉颜衰。殊方失路逢今日，故国投簪定几时。
池草谩成清夜梦，庭花空见紫荆枝。凌云壮气消磨尽，只有丹心似露葵。
金镛坠簴知何日，化作圆峰翠堪挹。就中闻有束薪人，绝似飘飘晋王质。
行歌伐木窥云泉，遇着围棋世外仙。倚树傍观未终局，斧柯腰下烂多年。
划然更作苏门啸，奇响铿轰生众窍。恍疑霜夜泊枫桥，百八鲸音震岩峤。
不识人间利与名，优游胜处乐馀生。烟霞放浪忘情久，笑杀骄妻会稽守。
朱陆当年有异同，祗于稽古稍殊功。存心自合先知本，格物无过要识中。
六籍漫从卤莽过，一灵那得豁然通。前贤指示皆精切，后学无讹是晦翁。
焦先空爇马昭庵，朱泚全添卢杞蓝。崔允下风输柳璨，刘歆上策笑周堪。
宜中宋瑞眉高下，黄皓姜维意北南。张角巳消曹节恨，夏姬难饱孔宁馋。
银瓶绿酒挂香车，遥过城东宋玉家。一笑相欢不辞醉，为怜明月在梅花。
洞底泉声谷口闻，望中峰色杳难分。欲寻雨后金芝草，更踏前峰半湿云。
江南枫落雁初还，塞北霜飞久折绵。敢望旌旗临细柳，早闻烽火达甘泉。
关门自失居庸险，斧钺宜专制阃权。于石当年曾破虏，只今勋业许谁先。
六镇防秋车骑多，总戎游击往来过。锁兵未报屯田策，献捷虚传奏凯歌。
幕下太官供玉馔，边头羸卒抱霜戈。辽军岂异田横士，好问投醪事若何。
琴剑飘零西复东，旧游清兴几时同。一身作客如张俭，四海无人是孔融。
野寺莺花春对酒，河桥风雨夜推篷。机心尽付东流水，惟有家山在梦中。
片片飞花逐水流，伤春何处最多愁。红妆独倚阑干立，望尽征帆不下楼。
鲸海遥通一水长，沧波深处石为梁。平铺碧甃连驰道，倒泻银河入苑墙。
晴绿乍添垂柳色，春流时泛落花香。微茫迥隔蓬莱岛，不放飞尘入建章。
云与同闲鹤并孤，嗒然隐得几今吾。敲来石火炊先熟，服久山泉体自臞。
隔舍有僧同说梦，抄方无剂可医迂。晓窗岚翠浓于染，自看长松过雨图。
山人养猫俊而小，畏渴怜饥惜于宝。一鸣四壁鼠穴空，卧向花阴攫飞鸟。
邻家畜犬老更狂，狭路相逢力不当。吁嗟猫死难再得，恶物居然年命长。
圉人牵出柳风凉，十二天闲白昼长。老眼渐看兵革息，相逢期在华山阳。
瓦盆乞得小松栽，谁拨霜根向断崖。盘屈岂能移本性，低回故欲困长材。
吞声莫向秋风诉，抗节从教腊雪埋。更后千年枝已长，仙人应化鹤飞来。
野人扣户馈青精，自笑龙钟老鹤形。卦满周天蓍再揲，觞浮流水酒微醒。
桑蓬又记逢初度，松柏何烦祝远龄。颇与荣公同此乐，长歌金石振林坰。
春风孤棹远经过，千古繁华逐逝波。楚地江山今尚在，隋堤杨柳已无多。
璚花台古游仙往，芍药厅荒牧竖歌。二十四桥明月夜，吹箫人去奈愁何。
两两归舟晚渡关，孤云倦鸟各飞还。月明乌镇桥边夜，梦里犹呼起看山。
西湖湖上水初生，重叠青山接郡城。记得扁舟载春酒，满身花影听啼莺。
野凫晴蹋浪梯平，越上人家住近城。箬叶裹鱼来换米，松舟一个似梭轻。
飘飘词气欲凌霄，翠竹苍梧玉树标。酒病渐疏潘岳鬓，诗怀新减沈郎腰。
杏花春雨江南梦，淡月疏星蓟北朝。身在故乡心恋阙，未应踪迹混渔樵。
水边林下见幽芳，碧草萋萋映浅妆。二十四番风信里，一般清苦为春忙。
飘摇蓬搆拙于鸠，露叶霜花四壁秋。满榻寒声江影动，却疑身地是虚舟。
十年聚少别常多，绿鬓重看总向皤。胜地有招还远赴，高轩无事亦频过。
离觞又对钟山月，驿棹遥生汉水波。诗社尽收佳句在，相思随处一长歌。
到处云山若可依，悠悠京国望中微。何人漫费相思梦，不与秋风共载归。
洛下风流已屡更，望中歧路苦纵横。轻车未见驱前辈，剩语徒闻病后生。
今古一机空自信，乾坤变眼为谁明。虚斋话转松萝日，却恨天涯盖晚倾。
天上归来寻旧迹，行边清兴只依然。白云流水回幽涧，碧树啼猿破晚烟。
翠落山光方外景，露和花气洞中天。须知此地经行处，屈指重游二十年。
廿载词场饱大名，高悬山斗缺逢迎。百年玄学推彭祖，一代宗工数屈平。
下里可谁同郢调，中朝常狎主齐盟。亦知才不羊何辈，惆怅姑苏月色横。
金陵秋气郁苍苍，别恨翻惊满寺房。万里家山怜久客，一年歧路叹回肠。
论心明月谁同调，把酒清风只自尝。欲问旧游同乐侣，笑歌曾否念凄凉。
紫烟初散洞门开，水泛桃花出涧来。红映绿波三十里，个中深入是天台。
东社西邻岁几更，恩衔初得令君名。禁中晓日辞天仗，客棹薰风记水程。
石表忠魂留孔篆，山环遗堞抚殷城。定多治迹如崔瑗，看取邦人续政声。
莫向贤关浪过时，祖宗明训也须知。圭针共惜盘中影，浮世争誇梦里棋。
渐近宫墙窥圣室，何愁雨露择花枝。西厅袖手吾堪愧，绣出鸳鸯谱与谁。
久撤皋比绝来往，褚生时复疑柴门。文有波澜堪得髓，座无笙管只清言。
客心落叶秋江绕，别思平芜夕鸟翻。此去期君战胜后，归来正对菊花尊。
送别西园翡翠楼，开帆十月到苏州。为君寄讯枫桥巷，邱嫂迎门已白头。
金陵门外昔同游，归去衰迟有故丘。六季春城喧野雀，三山云气黯江楼。
嵇康辞吏非关懒，张翰思乡不为秋。最是月明照颜色，平芜烟雨使人愁。
偶从天苑识祥麟，别后俄惊三十春。直上紫霄囊里物，再逢沧海梦中身。
周咨民瘼车频牵，默运边筹笔有神。穷岛谁云有遗照，等闲举睫是枫宸。
女龙滞云香雨腻，轻黄惹柳凉脆脆。蛮丝不系软风痕，白玉燕钗分两翅。
桃花月下采鸾门，鱼钥不眠长锁春。芳魂行遍秦川道，百子堂空无一人。
更深不耐山乌哭，擫管调丝作新曲。天海风涛夜不收，龙头吐浆割春绿。
上元不寄锦字书，守宫谁复问巴西。绀阶但种相思子，产出青青连理枝。
五坊小儿骑骏马，翠蛾彩女斗花鹑。御路泥深龙辇过，小队黄衣四十人。
吴兢良史最知闻，南去词林职暂分。白下山川堪寄傲，青坊冠冕惜离群。
才高未许终淹骥，官冷何妨且售文。曾向玉亭看旧刻，恨无清福可陪君。
甲子流年五十三，行藏东北又西南。太平世界生来幸，淡泊田园分且甘。
纱帽不曾嫌白发，锦衣偏觉胜青衫。何时共把陶潜菊，弟劝兄酬酒正酣。
庾岭经过艳影红，折梅人去未全空。玉环乍起流苏帐，金屋堪邻扶荔宫。
莺语似因传夜梦，客游差不负春风。他年共忆刘郎信，烧烛频看雨幔中。
频年风雪守衰翁，那得馀欢倚袖红。近悟广成无异术，眼前平地是崆峒。
彩云东飞月向西，分光换景双凄凄。月华再与行云遇，人间有情谁是主。
障红掩绿心色幽，欢情不满哀怨稠。伤鸾恨鹄如何许，两声嘈嘈向归路。
去年四月送君归，杨柳花飞点客衣。今日送君春正早，雪花却似柳花飞。
乍认东庄路不真，有桥通市却无邻。山穷借看堂中画，花尽来寻竹主人。
烂熳笺麻发新兴，留连樱笋送残春。与君再见当经岁，分付清觞缓缓巡。
断蓬逐逐未能休，搔首西风又莫秋。曲折旧袍存蜀绣，萧条空室去吴钩。
虚名落枕邯郸梦，浊酒浇胸磊磈愁。莫谓寻常种瓜者，东陵曾是旧封侯。
东轩曲宴荐南嘉，最喜斯文会一家。青佩执经时问字，苍头隔竹午敲茶。
床边酒熟开银瓮，窗下香清绕碧纱。醉后高歌双耳热，月钩从上紫薇花。
深水浮篙浅碍舟，满江风雨不知休。如今尽结横流网，那有閒鱼上直钩。
三秋一别各参商，燕去鸿来路渺茫。双鲤见遗中有素，长河欲渡恨无梁。
竹林妒尔还高卧，宦味怜予已厌尝。闻道惠连诗更好，春来曾几梦池塘。
王师一捷奋先声，胆落毡裘小范名。绝塞功高勤借箸，圣朝恩重倚长城。
门非寇准谁司钥，戎有光庭可亚卿。大纛排云今就道，东山起矣慰苍生。
麻菽乾坤画不如，笑拈化笔古人馀。龚黄卓鲁真何事，稷契皋夔未有书。
学术有人怜寇准，井田无地老横渠。倘知万古真文字，阁束标题累几胥。
山中还往酒家知，才到蓬蒿客便疑。纵有少年能问字，也应难见子云奇。
赋罢凌云气不降，长杨羽猎妙无双。老来却解人间事，摊得玄经覆酒缸。
洛阳忽忆鲙鲈肥，便趁秋风问钓矶。犹恨季鹰辞未早，不邀二陆共船归。
久抛簪绂谢人群，独闭藤萝注古文。桂发秋山多偃蹇，兰生春谷本清芬。
双童竹下扶迎客，短榻花间卧看云。近日称诗遍城市，风流终愧不如君。
千里风尘澒洞间，故园秋共一尊閒。帆前沧海卢敖路，杖底朱明葛令山。
越骑兵戈闻息战，汉家金铁许通关。知君不上干时策，落日渔樵数往还。
入越游吴不惮劳，莫言湖海少绨袍。长途岂坠青云价，下里宁知白雪操。
桂浦别来乡梦断，梅梁经过海云高。春风坐遍诸生日，綵笔先传曲水涛。
封禅无书上汉庭，生平不负北山灵。七言丽句传书史，千古清风剩草亭。
湖上秋风维客棹，山前落日下南屏。梅花白鹤无消息，水自潺湲草自青。
红槿编篱竹作桥，堤边应可系兰桡。已无丝竹相萦聒，惟有琴书伴寂寥。
沙鸟下窥花散阵，游鱼出泳水生潮。路人知是濠梁客，不用雄文为解嘲。
最爱将军别墅间，一轩万柳翠相环。风翻密叶惊春浪，烟锁重阴讶晓山。
赏节弯弓曾独射，赠人分袂亦同攀。登高若见闲松竹，还为移栽虎豹关。
青灯夜雨十年前，今日书斋各黯然。不是故人无旧话，凄凉只说楚江边。
白河流水日汤汤，直到天津接海洋。我欲乘舟从此去，明朝便拟到家乡。
御苑清风正麦秋，金舆晚出事宸游。两歧凝露垂黄茂，万斛连云际绿畴。
先为祈年多瑞雪，节来甘雨应玄脩。丰穰美报非无事，粒粒曾关圣主忧。
十载重来古寺中，布衣犹似昔年逢。山僧却记吾名姓，不击阇黎饭后钟。
一自当年谢合欢，不堪常见月团圞。于今生事如秋水，惟有芙蓉花好餐。
青山隐隐水悠悠，此日披图忆旧游。远树云开湘浦晚，孤帆日落洞庭秋。
萍踪自昔随流转，华发谁今为国忧。却笑薄才终恋阙，湖山雅趣付君收。
细柳新蒲绿未齐，楼船春泛五湖西。帆樯影里鱼争跃，箫鼓声中鸟杂归。
宿雨暗添山色重，晴云轻度水容低。人家只在风烟外，面面天开罨画溪。
单车奉使柴尚书，龙潭虎穴坦如途。丹青明著使外国，不减汉朝张与苏。
共山李生有志谋，乐执鞭弭同驰驱。但愿皇恩弥宇宙，不须珍异输天都。
早岁声华便轶群，学优不辍向来勤。两宫垂顾逢千载，三世读书萃一门。
兰省柏台留谠论，玉堂金马焕雄文。平头七十无多贺，会见诸孙子又孙。
济南七十二名泉，散出坡陀百里川。未似共城祠下水，千窝并出画楼前。
半空风雨山头树，十顷玻瓈水底天。孤客南来无著处，相宜只有百门泉。
九月边庭无雁来，关门不逐雁门开。春来塞上希矰?，花信风前一一回。
三年又见柳依依，细柳营中刬柳归。却喜丹台新燕子，学成白羽水平飞。
三千新练射雕儿，霹雳声中骏马嘶。不信虚弦惊孽鸟，双雕那敢过辽西。
温纶初下腊全消，百万同看帝赐貂。鹅鹳阵成青海岸，鹭鹓行对紫宸朝。
华颠老尽兜鍪重，甲首欢腾塞马骄。拜罢明恩还手额，不知何箸借筹辽。
石门南畔直鹰窝，葆塞纷称毳幕多。一柱天擎看白塔，两庭山界拥红螺。
平芜尘向巢车上，小队风随探骑过。辛苦行边王少傅，暮年抚市向辽河。
边城灯火净胡笳，擐甲谁堪问室家。南北汛头重夹寨，东西河口对浮槎。
霜凋木叶清威远，日压扶桑映觉华。却羡庭松饶古意，虬枝不下暮栖鸦。
穹庐东徙海波平，大壑鱼龙卧不惊。县古汤泉迷旧垒，台高望海控新旌。
鹾花万灶歌三月，宝气千山到五城。何日三韩烽燧息，却从徐福问长生。
猎火千群向晓红，凌河冰泮未全通。枣龟有意戡灵武，风鹤无人呼八公。
属国貒弓弯汉月，上林鸿帛系秋风。如山飞挽填辽海，杼轴谁怜空大东。
一剑三年万里心，天涯芳草又骎骎。壁图昼按车攻垒，朝鼓宵传奏凯音。
款市黄金腾战马，放衙白发拥书蟫。春来绝塞寒仍苦，堠火征衣半不禁。
牙旌西驻小沙河，结队争看碧玉珂。万灶晴烟云自减，六花雄阵雪初多。
作盐漫笑和羹手，拊髀谁挥指日戈。匹马长鸣应有意，健儿新挽武刚过。
巍峨西岳峙咸京，天削芙蓉画不成。势逼云霄撑日月，气通川泽候阴晴。
秦关北去天垂险，汉畤西临砥类平。回首武皇祠下路，行人过尽暮烟生。
喜承优诏出咸京，为爱三峰画不成。红日捧来仙掌近，白云飞尽佛头晴。
城边草色连天远，树底河流入望平。吟料满前撩逸兴，应怜诗思自然成。
缘城屈曲上层楼，楼外长江日夜流。黄鹤有情终在楚，赤松无路可封留。
诗从崔颢风骚少，笛傍桓伊曲调幽。日暮东风飞鸟散，白云红叶两悠悠。
日日摛毫纪玉音，敢期清梦到山林。贾生对策曾前席，疏傅归来更赐金。
日月行瞻丹阙迥，烟霞归去草堂深。相看已是康衢叟，击壤无忘报国心。
晋溪北上我南游，潞水东头半日留。何处可忘君父念，此行须为庙堂谋。
百年雅颂知能夏，千里歌讴望有秋。指日王师收战绩，勿言江左旧风流。
路出新乡烟树重，石桥曾别李攀龙。谩言谢朓惊人句，独立秦高落雁峰。
衔杯昨日夏云过，愁向燕山送玉珂。吴下诗名诸弟少，天涯宦迹左迁多。
人家夜雨黎阳树，客渡秋风瓠子河。自有吕虔刀可赠，开州别驾岂蹉跎。
大风沸兮云薄天，驱万乘兮纷来旋。纷来旋兮沛之宫，士桓桓兮福攸同。
春尽芭蕉未著花，玉兰双倚丽人斜。何如南郡从游日，一面红妆出绛纱。
主人三径草堂斜，稚子开门劝吃茶。自有白云看好客，不妨红叶满贫家。
鸿文玉面两翩然，占得时名正妙年。对镜谁知云碍水，照人长似月登天。
贪寻前梦惟凭酒，爱寄新诗自写笺。无恨暮帆惆怅处，一声横笛乱江烟。
谒帝恩华倍陆离，若为游子怆临岐。名高鼎吕熊驰后，诏赐彤弓虎拜时。
狂客家风蓑笠在，壮夫心事宝刀知。同人但进千秋镜，不用牢愁拟楚词。
星轺计日赴燕台，青鸟衔书海上来。三礼才名高鼎甲，专城风采映中台。
璇房花发鸣琴处，瑶水春深献寿杯。白首文园深属望，殿东持橐待雄裁。
海上迢迢江水东，江心绝巘青芙蓉。横空积霭几千丈，绿萝袅袅花濛濛。
深沈玉镜浮仙岛，黛色青青不堪扫。芳草矶头望欲流，夕阳渡口看还好。
翠壁红泉高际天，閒云古木相连延。岚烟瀑雨猿声里，僧舍人家鸟道边。
仙舟江上何潇洒，此地那能驻君马。思尔青云得意时，莫忘幽期绿萝下。
不知何事久离群，燕市悲歌又送君。才子旧称何水部，诗家今得鲍参军。
人间后事推前事，江上晴云杂雨云。莫向尊前惜沉醉，世情谁是旧雷陈。
我辈江湖寄一枝，故园千里幸相思。海云汀树无穷思，都在陈郎七字诗。
壮年丰采动人群，坐爱清风满旧闻。却是诗书还有种，缪家兄弟不如君。
移床夜散城东雨，跋马朝停塞上云。因忆郑虔迁谪久，不胜吟罢立斜曛。
孝丰鼎族姓为吴，尔祖联翩二大夫。世德延陵今不乏，更看文藻冠三都。
壁立中丞第一峰，后来叠出玉芙蓉。河东从此称三凤，汝水何劳羡八龙。
丹山鸑鷟越公儿，孔李通家赠我诗。别后天涯定相忆，傥能江左寄璚枝。
昨日花开树头红，今日花落树头空。花开花落寻常事，未必皆因一夜风。
人生行乐须少年，老去看花亦可怜。典衣沽酒花前饮，醉扫落花铺地眠。
风吹花落依芳草，翠点胭脂颜色好。韶光有限蝶空忙，岁月无情人自老。
眼看春尽为花愁，可惜朱颜变白头。莫遣花飞江上去，残红易逐水东流。
年去年来白发新，悤悤马上又逢春。关河底事空留客，岁月无情不贷人。
一寸丹心图报国，两行清泪为思亲。孤怀激烈难消遣，谩把金盘簇五辛。
年年马上见春风，花落花开醉梦中。短发经梳千缕白，衰颜借醉一时红。
离家自是寻常事，报国惭无尺寸功。萧涩行囊君莫笑，独留长剑倚晴空。
相呼相唤过南楼，叫破江南万里秋。有足不传云外信，无端偏惹客中愁。
影横斜月天连塞，梦绕黄芦雪覆洲。霄汉翱翔应有自，生平不为稻粱谋。
去年中秋阴复晴，今年中秋阴复阴。百年好景不多遇，况乃白发相侵寻。
吾心自有光明月，千古团圆永无缺。山河大地拥清辉，赏心何必中秋节。
饥来吃饭倦来眠，只此修行玄更玄。说与世人浑不信，却从身外觅神仙。
客行日日万峰头，山水南来亦胜游。布谷鸟啼村雨暗，刺桐花暝石溪幽。
蛮烟喜过青杨瘴，乡思愁经芳杜洲。身在夜郎家万里，五云天北是神州。
个个人心有仲尼，自将闻见苦遮迷。而今指与真头面，只是良知更莫疑。
人人自有定盘针，万化根源总在心。却笑从前颠倒见，枝枝叶叶外头寻。
忽惊九日当今日，同在他乡望故乡。百里山河天尽处，万家城郭水中央。
帷间风动闻灵语，寺里林疏见佛香。不是避喧来此地，无妨览胜到斜阳。
世事年来与愿违，春深无语对花飞。曹王座上空陈伎，襄子桥边但请衣。
镜里颜销恩宠薄，床头金尽结交稀。出师未报阴山捷，身没沙场竟不归。
双翎閒汎墨池冰，悟入霜毫思不胜。遂使萧郎穷墨妙，兰亭应是掩昭陵。
文窗斜对木香篱，胡粉薄施细作眉。贪向墙头看车马，不知裙着刺花儿。
诸儒坑尽一身余，始觉秦家网目疏。枉把六经灰火底，桥边犹有未烧书。
秋高夜铎冷空庭，草木犹疑战铁腥。地下九哥今悔不，六陵花鸟哭冬青。
参差楼阁镜中开，客自风流载酒来。山势似浮三竺寺，荷香深袭百花杯。
商歌竞逐沧浪起，野服俱成薜荔裁。我辈相逢情不浅，停桡还上越王台。
四贤同坐一堂中，千古人犹仰下风。试问韩琦兼富弼，何如范老与欧公。
平生眼目如仙碧，今日颜丹为酒红。愿我有怀思寿国，共将忠悃佐熙隆。
沂上幽居乐隐沦，清心久巳谢尘纷。日长鸥鸟閒当户，雨后山光远到门。
花里琴尊娱好客，案头书帙课诸孙。舞雩尚想前人旧，此意何时与共论。
摇落中原伏枕时，故人千里一相思。双鱼不灭加餐字，五马虚传遣吏辞。
我在河山终未邈，书来雨雪自堪迟。从今把酒登楼处，数子江湖会有期。
着绣看君海上游，白云携手问丹丘。中郎旧业藏金马，内史新书满玉楼。
山水十年桃竹杖，关河千里木兰舟。题诗莫向罗浮顶，片片梅花引客愁。
朱弦之瑟清商音，为君一奏怀乡吟。云烟西阻峨眉望，日夜东流江水心。
骚客芳馨兰九畹，仙人掖垣梧十寻。酒阑曲终车辙远，秋色不如离思深。
太乙天坛望燎回，九重春宴选辰开。广庭列坐瞻华衮，合殿飘香入玉杯。
海宇讴歌千载遇，云门队舞八荒来。共怜彩笔飘摇赋，独有金门侍从才。
画省才华有数人，东皋心不在风尘。啸登每羡陶元亮，取号真同戴叔伦。
淮海云烟千里梦，长安岁月几回春。凭谁写出山中趣，手把书看白氎巾。
贾肆歌楼日夜忙，清源佳丽比苏杭。道旁绰楔金书字，惊见刘家孝子坊。
万象变幻道是宗，望而未见心有忡。斯时讲礼闻戴圣，西塾得师如马融。
虚亭短烛风雨夜，坐久谈论意气雄。铿词媚藻心所厌，要使付物比化工。
姑孰感客老将至，喜持圭玷求磨砻。病馀恐是元气劣，绝与调理民瘼同。
何当跃入安乐窝，先天尚友太古风。谁言群圣逝已远，天地上下流沨沨。
大明一统御乾坤，雨露生成总帝恩。宣德年年调玉烛，华夷长戴圣皇尊。
太丘家世旧京人，留部分曹宠命新。双佩簉鹓辞晓阙，一舟随雁溯秋旻。
好成芳草池边梦，稳称斑衣膝下身。致主有才官有暇，肯将文字负青春。
炎雨连山午不开，青青萧艾逐人来。金沙转触还停舸，锦席淹留谁共杯。
千里归心悬宋栈，孤村荒笛起秦台。钓鱼亦有江边石，谁解乘槎到此回。
溪流西望似河源，青嶂凌空万马屯。海上星辰朝帝座，风前箫管下云门。
晴阳弄色来衾枕，飞翠当尊散郁烦。何事东山谢安石，题诗犹忆卧龙村。
夜来新水到柴扉，鸣雨空阶滴渐微。词客清尊开别墅，佳人纨扇画双飞。
沙边宿鸟闻歌起，江上征帆入暮归。车马长安尘似海，不如乘醉卧渔矶。
汉京词赋多风雅，前拥邹生后枚马。四溟旅人兴最豪，冯轩落笔长河泻。
醉中一别十经秋，落叶翩翩叹白头。思君恨无黄鹄羽，涕泗遥瞻沧海楼。
海水飞动凌三山，巨鳌出没流其间。人生风波有如此，飒飒秋风凋玉颜。
鲁连自是紫烟客，倜傥长揖二千石。一朝谈笑解聊城，东入海溟?无迹。
枉屈高轩晚亦宜，三人相对话睽离。不须投辖情逾好，且共篝灯坐少迟。
得句总输陶谢逸，迍名不避阮嵇疑。相逢屈指违三月，拭目看君学更奇。
百年乔木阴当户，五亩幽居水映茅。好古喜寻遗老问，避喧懒与贵人交。
从兄受学惭苏辙，与弟分财笑薛包。孝友传家得无愧，聚蚊免使退之嘲。
向来场屋见高文，知有长材策茂勋。一日相看如旧识，千秋交谊愧殷勤。
兵曹正喜资苏辙，乡郡其如借寇君。从此书来知几许，故应襦裤语先闻。
九载稽勋政已成，缙绅祖饯出都城。钟山雨过云无迹，沧海潮来江有声。
行见庙堂膺重寄，要期竹帛著芳名。久知献纳才华盛，伫听朝阳有凤鸣。
圣世崇文治教隆，岁徵多士赴南宫。贤关上舍高升日，泮水西斋静学功。
夜雨寄怀三径竹，春风得意五花骢。临岐握手难为别，尊酒何时笑语同。
兵后三年忆素琴，珍藏多藉故人心。静中还识无弦趣，梦里犹闻太古音。
野鹤影寒山月晓，水沈香细草堂深。何由为致南塘曲，涧水松风伴独吟。
二疏恬退更谁伦，珍重先生继后尘。绿水青山寻旧隐，葛巾藜杖乐闲身。
天边凤侣难为别，江上鸥盟想见亲。多少宦游淹岁月，岂无头白未归人。
天南福曜照罗浮，为政风流有太丘。綵笔凌云曾入梦，冰壶映日正宜秋。
帘前草满言游室，柳下琴鸣谢晀楼。采采芙蓉效三祝，文禽今已到前洲。
罗生惯骑惯著跌，犹然自诿马蹄齧。仰面贪看罗浮云，不觉马蹶濡裳舄。
试问蹶时可动心，打破这敬无处寻。凝然定力楚州桥，一泉何讵非天人。
南浦重来梦里行，当年锋镝尚心惊。旌旗不动山河影，鼓角犹传草木声。
已喜闾阎多复业，独怜饥馑未宽徵。迂疏何有甘棠惠，惭愧香灯父老迎。
人间日月去如梭，快活无多辛苦多。欲识江南古来意，请君听唱竹枝歌。
客里逢秋感已深，可堪秋夜对秋霖。江湖未遂希文志，丘壑空悬永叔心。
云压戍楼迷画角，风传警枕乱清砧。谁怜怀国思乡处，无限愁肠自苦吟。
金羁芳草去翩翩，王谢儿郎美少年。雨水已过正月后，莺花不隔短筇前。
春云拟黛山千叠，画阁笼烟柳半天。燕子未来寒食远，谁家庭院试秋千。
将军归来气如虎，十万貔貅争鼓舞。凯歌驰入玉门关，邑屋参差认乡土。
弟兄亲戚远相迎，拥道拦街不得行。喜极成悲还堕泪，共言此会是更生。
将军令严不得住，羽书催入京城去。朝廷受赏却还家，父子夫妻保相聚。
人生从军可奈何，岁岁防边辛苦多。不须更奏边笳曲，请君听我入塞歌。
圣皇御极开太平，两阶乐奏中和声。拊然击石诞文明，玉戚朱干昭武成。
九歌九德咸休徵，百兽率舞殷神灵。盛时制作需股肱，后夔伫侍钧天庭。
尺一遥劳下紫宸，主恩犹为及累臣。尘埃忽黯龙精色，天地仍全马革身。
岂为鹰鹯番妒凤，祇应魑魅喜窥人。滇池十载追游地，谁拟波澜日夜新。
亦知翠羽竟为灾，岂意虞罗四面来。万事悠悠难预料，孤怀耿耿易蒙猜。
天高肺石干谁问，水尽牙弦抚自哀。可道营魂终识路，不堪风雾满滇台。
看花无计作闲身，尘土余杭暗度春。不见花开莫惆怅，花飞还得免愁人。
夏州判军如互堡，迫挟藩王磔开府。贺兰山前高射天，花鸟池南暗穿虏。
前年通渭血成壕，天上太白愁烽高。不信秦人阮翁仲，铸金终得镇临洮。
龙集甲辰秋九月，天公寿旦更光辉。四方海岳交相庆，诸国君臣次第归。
创业情同鱼水好，誓师勇奋虎貔威。桐城拜舞心逾切，遥望金门忍久违。
三年鱼雁几回过，南望思君意未磨。今夕挑灯重致语，别来离思恐犹多。
抡材自合先推毂，书最还应有颂歌。早晚乔迁何处去，岭南佳约莫教讹。
白鹤峰高嵿插天，坡山骑鹤归何年。云霄一羽自千古，风月两肩更几贤。
共喜钲鼙息岭表，且饶杯酒话灯前。双江水抱山光合，恍在钱塘苍翠巅。
古栝风烟接四明，旧家文学最知名。承恩尚及青毡在，怀土潜惊白发生。
春雨菁莪遥送喜，秋风棠棣独关情。祗应此后池塘梦，长共飞云绕凤城。
与君跃马曲江头，京洛相违二十秋。北海樽罍花底宴，西园冠盖月中游。
甘泉献赋趋三礼，戚里听歌过五侯。樗栎一麾甘落莫，窜身空自向菟裘。
一片孤城万仞山，全家远过九龙滩。孤舟一夜东归客，犹得浮生半日閒。
白首垂丝恨不违，玉壶春酒正堪携。离心日远如流水，泣向东风忆建溪。
千里题诗寄阿咸，喜看兰玉在阶前。力行孝弟光门阀，多读诗书继祖传。
叔父龙钟何足法，尔曹豹变各争先。相携亦有东山兴，留滞天涯又两年。
平生心在恤痌瘝，一日辞荣出九关。袖却向来经济手，去循南浦看西山。
非才误下钓鱼矶，徒遣缁尘满素衣。八帙年华双鬓雪，同乡惆怅不同归。
癸丑人间八月秋，三生侍我又杭州。抠趋渐了微官债，俯仰终怀实禄羞。
世味共倾今日酒，山光还记昔年游。明朝拂袖红尘外，更买西湖一叶舟。
谁道词人满帝畿，相怜失意不同归。敝裘为客黄金尽，击筑高歌白日微。
沟水寒流春寂寂，燕山残雪晚霏霏。因君怀土情弥剧，尊酒河梁泪湿衣。
行吟坐啸独悲秋，海雾江云引暮愁。不信有天常似醉，最怜无地可埋忧。
荒荒葵井多新鬼，寂寂瓜田识故侯。见说五湖供饮马，沧浪何处着渔舟。
清溪东下大江回，立马层崖极望哀。晓日四明霞气重，春潮三浙浪云开。
禹陵风雨思王会，越国山川出霸才。依旧谢公携伎处，红泉碧树待人来。
五湖烟景擅江东，诸老欢游有古风。凤吹鹍弦范成大，笔床茶灶陆龟蒙。
全抛俗事水云外，尽付闲情诗酒中。愧我求盟未能得，海天长啸思无穷。
鸾辂乘春揽物华，翩翩千骑拥朝霞。翠阴不断松开幕，香霭平分树吐花。
地主龙君迎羽盖，山灵玉女献胡麻。凭高指顾提封遍，睿藻千年壮帝家。
始知蓬藋蔽门深，岂是幽居避物心。旧业尽荒秋雨里，一身闲卧碧溪阴。
园空三径人稀到，名在诸生老半侵。几度忆君相共语，高山无伴只囊琴。
紫凤箫吹白玉京，遥欣缑驾降仙瀛。河山气拥菁茅社，日月光悬磐石明。
春暖岸花迎羽卫，雨晴江草冒华英。神明帝胄同休历，伫迓璇衡丽正平。
圣日重辉颁八方，中天玉几坐垂裳。朱维节引蛟鼍避，紫寝宫开龙虎翔。
蕊录九传承祚永，萝图千纪应时昌。祥麟绂角瞻仁表，茂泽宜流江汉长。
兔丝引蔓倚蓬蒿，纵得春风只共高。一旦死生虽有托，百年怀抱竟无聊。
新诗释闷肠堪断，香骨埋泉恨未消。若比采鸾才更逸，此身终得遇文箫。
朱粉慵调倦理妆，知音难遇有情郎。可怜一片西湖月，只向深闺照断肠。
便语云英嫁有期，如君名籍更何时。到头老女称新妇，只恐儒冠老便痴。
巀嶪飞楼俯夕烟，招携吾党一开筵。感时客有悲秋赋，揽胜人同入洛年。
指点河山分槛外，笑谈星斗落檐前。元龙自昔多豪兴，应拟身临尺五天。
闻说年来李梦阳，青鞋曾遍踏苍茫。扶筇何处天池近，指点银河百尺长。
新霁隔城江色来，僻居春暮径花开。当门银杏有千岁，穿叶黄鹂能百回。
南徼云沙曾杖钺，北山薇蕨且衔杯。波深五月鲥鱼至，独钓吟行鸥不猜。
倾城倾国嫁孙周，两朵芙蓉并蒂秋。玉女阴符曾遍读，铜台安得锁春愁。
千古寒烟锁汉台，赤符曾此辟蓬莱。丹书冷落黄河约，血刃腥红白日埃。
帝业阿谁能独力，乾坤几度纵多才。沛亭落日千林月，杜宇声声带旧哀。
六符曾奏泰阶平，翘首文昌耀紫清。叱驭不皇将寿母，承颜还喜有难兄。
已调一匕清凉散，莫啜三杯旧本羹。为语长安棋九局，愿君当局且推枰。
当年锦缆帝王州，此日荒津竞渡游。宾客未销梁苑气，江山聊写汨罗愁。
流金赤日偏输浪，似盖轻云故翼舟。鱼听歌钟沈复跃，燕窥舞袖去还留。
调冰雪藕佳人并，断艾分蒲上客酬。出溜只疑天上转，溯洄真在镜中浮。
阴阴瞑色凫鹥岸，袅袅风香杜若洲。醉里惊闻催住桨，别船追进夕筵羞。
玿华早岁擅名场，裾曳王门鬓已苍。自以典型当谏草，不将词赋拟长杨。
青毡故物伊人在，绛帐谈经弟子行。玄笈五千应不忝，兰台柱史续遗芳。
古木疏篁倚石边，不随桃李斗春妍。平生留得冰霜操，别有幽期在莫年。
金陵山水四方闻，天阙嵯峨更不群。台殿散临云外起，冈峦遥向日边分。
幽人兴发清虚界，正月春生锦绣文。莫怪还家先到此，他乡魂梦每殷勤。
背卧斜阳龀短刍，箭锋犹带血模糊。家人不用惊相报，且读床头一卷书。
冈原隐隐复隆隆，闻说巢兵驻此中。莫道中原都扰遍，岭南亦自有行踪。
万仞巉岩百里长，此中曾蹶草头黄。衣冠税驾趍行在，兄弟登坛守故乡。
一代风尘山戍远，千家烟火石台荒。水田折戟时常露，知是先人旧战场。
何处有花堪结椽，溪边园里树相连。一斋一榻同灯火，江草江花自岁年。
元亮高楼须避俗，岩青异骨合成仙。东风两岸黄鹂语，我亦中流坐我船。
老大乾坤理在人，人从何处认天真。梧桐杨柳看时景，月窟天根辨主宾。
六位莫非三极道，无端都是一丸春。胸中活水常教滚，谁谓商霖做不成。
仰斗三年未见韩，忽惊玉节下云端。郡厨自笑尊无酒，宾馆谁教澧有兰。
铁汉楼前松叶暗，曲江祠畔杏花寒。悠肰感古伤今意，匣底清冰再四看。
停觞休讶饮迟迟，蜡炬分行照翠眉。头白尚怜公记忆，力微虚负主恩私。
鹓鸾天上终相远，鱼鸟江边定不疑。他日凤凰楼畔客，相逢还更语相思。
诗篇多谢远咨询，读罢翻教愧此身。缘薄久亏丛席望，才疏惟爱住山贫。
白云谷里初无我，黄叶溪边定有人。胜事到来消息尽，寒岩枯木不知春。
遥天跕跕堕飞鸢，铜柱高标瘴海边。惟恨壮心摧马革，勋名千载几人全。
西北风尘帝顾多，老臣承诏出岩阿。便宜欲上赵充国，矍铄还非马伏波。
十乘戎行新节钺，三边精采旧关河。极知君命如山重，感激浑忘两鬓皤。
龙胎密孕御园春，蔬署寻芳剥锦鳞。天诏正如裁玉版，臣心未敢拟霜筠。
中宵酒醒香生颊，缓火羹清玉点唇。肉食承恩沾凤实，秋风忍忆故乡莼。
山野花钿木叶衣，几春花好又花稀。自从画出秦官怨，闲与诗人管是非。
人世纷纷经几春，阿房犹有未亡身。当时若识君王面，已作骊山一劫尘。
鹃叫春山梦不惊，缓寻花草拾瑶琼。诗人何事因怀古，强把无情作有情。
峡东湾湾一水长，商船无日不苏杭。千村万落无穷树，尽是袁郎匮里香。
颇忆江湖林子翼，小斋留饭更袁晖。人心人面人人异，贤辈如前共饭时。
南州香匮久流传，亦卖东湖草屦钱。莫共诸贤理铅椠，只治香匮过年年。
岁首诗缄寄草梅，路傍先倩秉之开。而今两眼西风泪，谁解传声到夜台。
若道鸱夷解了心，五湖何用更千金。鲁连长揖平原去，风月无边碧海深。
面壁山人不下台，老阴消尽少阳回。白云影尽千峰里，紫菊香腾十丈来。
冷雨凄风寄我台，香林草屋梦空回。山中酒伴何曾见，水上诗瓢只谩来。
白首看云共此台，青山明月小迟回。何时得见春风面，更到明年二月来。
风雨相留更晚台，边炉煮蟹饯君回。扁舟夜鼓寒潮枕，又是江门一度来。
植竹为垣土作台，野桥分路到溪回。江门若比瞿塘水，何处游人肯上来。
门堆桑叶网蛛丝，暂出呼童扫一时。数步即还仍却扫，孤踪犹恐隔邻知。
塞外逢春春意生，江山风景最分明。半消残雪腾寒气，将泮流凘露水声。
壮志肯教孤宠眷，菲才何以佐承平。人生嘉会从来少，莫厌尊前酒再行。
自怜昏瞆度浮生，忽报春来觉渐明。雪压乱山秦塞影，风传刁斗戍楼声。
每怀南国愁无限，未灭西戎恨不平。浅薄将何报明德，愿骑骢马谩巡行。
万古渊源直到今，征帆如叶望中深。天留白塔分平野，云拥青山入太阴。
江势西来寒汇玉，日华东出暖浮金。苏郎死后閒风月，吴下何人续胜吟。
禁鼓初严晓促班，佩声遥在殿中间。雁行侧立参差地，龙衮前瞻咫尺颜。
五色云中通御气，九重天远隔尘寰。官曹旧接鸣珂里，几听前呵拥马还。
科名一日满城传，头戴宫花色最鲜。才喜挑灯论旧约，忽看骑马向归船。
君恩北斗星辰上，亲寿南州水石前。莫遣斑衣成久住，此生忠孝要兼全。
堪悲吾道已蹉跎，回首燕山限九河。海上人思安定学，客中谁听渐离歌。
关门此日风尘少，易水长年雨雪多。若见两豪凭问讯，谈兵壮志复如何。
野寺春风二月馀，辛夷著花红锦舒。诗人梦把一采笔，佛海幻出秋芙蕖。
芳菲宛入右丞坞，馨香儗载灵均车。明年欲棹酒船去，袁宏雅兴终何如。
去年冬至攸城雨，今岁宜城晓日辉。暮景两年愁作客，故山千里幸言归。
莺花入梦撩春兴，儿女承欢动舞衣。北阙简书恩似海，老翁非欲羡轻肥。
散发乘风怯病身，出门途路触黄尘。每愁入夏妨高兴，不似青春解著人。
湖外秋容淡晚霞，桃源何处泛来花。西风也自嫌寥落，点缀芳菲付水涯。
绿树花飞半作泥，江南新燕已来齐。雨声不与幽人约，暗送春光出小溪。
天上风云庆会时，庙谟争遣草茆知。邻墙旋打娱宾酒，稚子齐歌乐岁诗。
老去又逢新岁月，春来更有好花枝。晚风何处江楼笛，吹到东溟月上时。
束茅十丈扫罗浮，高榜飞云海若愁。何处约君同洗砚，月残霜冷铁桥秋。
菊来栗里何须酒，梅到孤山不欠诗。老去未甘诗酒废，木犀其那放花迟。
正月山桃委地红，柳塘还捲落花风。木犀一树浑堪赏，尽日相看烟雨中。
未到朱陵古洞门，一封先荷沈公恩。睡穷残腊还忧病，吟倚东风欲断魂。
紫盖不知谁是主，青天无尽鸟空鶱。山人只合山中老，一岁桃花种一根。
常疑楚客餐秋菊，不信唐人醉牡丹。何处木犀香可爱，须君曾到玉台山。
湖西两马过沙溪，曾记泷冈踏野溪。处士开筵亲笑语，一峰眠梦和诗题。
从知丹穴山光好，渐见鸾雏羽翮齐。白发乌纱照林麓，几时尊酒为君携。
剑气横秋荡里坟，仪刑惊失老将军。临风莫洒潇湘泪，流咽前滩锁冻云。
瘦马南来十室中，山深无自见人龙。古来旧政传新令，手教无妨日数封。
紫淦提封十万家，市南多见使君车。凭将旧日阳春曲，散作侯官棠棣花。
许逊山林紫淦边，弹琴耽酒过年年。信知伴鹤游诸洞，何用攀龙上碧天。
明时经术鬓双华，西去啼猿万里赊。此际巴人无讼芋，向来仙令只栽花。
挂帆峡里逢春雪，濯锦沙边弄晚霞。一自文翁能教授，至今扬马擅名家。
医国堂堂到几豪，向人说梦本徒劳。名家大手公真妙，此日天峰眼更高。
草圣百年元醉旭，弄丸千古只宜僚。老怀天下都无恙，愿与人人拜圣尧。
生向东篱耐得秋，乾坤高致此为优。芳丛挹露春常在，冷艳欺霜老未休。
吟对清樽聊一笑，幸逢佳景获重游。看花琢句情何极，佳客还须尽日留。
无限秋光入小园，主人邀客倒清樽。高当诗品饶佳色，醉吸河流是雅言。
风月也知人意好，山林能避世情喧。绕丛三嗅成新约，径有青松可共存。
名园霜后数枝新，觞咏还劳我辈人。向晚自怜秋有景，狂吟谁识句惊神。
杯深绿醑和香饮，枝重金盘带露陈。踏月看花能几许，肯容桃李浪争春。
可乐无如具庆心，君家重庆乐尤深。报刘殊胜陈情密，事点还同养志参。
百岁奉萱培二本，一生爱日惜分阴。高堂华扁须珍重，早晚恩光拟照临。
殿前三策献宸旒，人识词林第一流。玉节西分周太史，金符东授汉诸侯。
古城弦诵兼风雪，复壁图书烛斗牛。邹鲁千秋还讲业，归来何异马迁游。
忠孝双全迈古人，况兼能武更能文。兵书早学周司马，笔法原师晋右军。
先陇奉襄情独切，北堂献寿礼尤勤。素知报国丹心壮，好趁青年策异勋。
曾于此处夹龙飞，血溅孤冈迹未知。反火威灵归后著，得糠符谶炳先几。
函尸僭伪来何暮，破胆腥膻遁恐迟。真主默交天地相，元功犹自说刘基。
南冠憔悴老钟仪，大府人传草檄时。书剑旧参横海幕，铙歌新咏渡淮师。
伯才共惜陈琳老，京国空怀庾信悲。奏罢谈洋尝药后，刘基何事笑陈基。
终古天心不可亏，阴谋祇是得倾危。春申更使能成事，只似秦家吕不韦。
征虏亭前祖帐还，华阳洞里即仙山。层楼独倚无人到，消得松风白昼閒。
缧绁南来若有得，语音充朗貌颜和。萧寺候逮四十日，御制披观三两过。
方窥大道萃皇祖，果觉殷忧增慧多。百步衡门亦可入，为彰法纪荅恩波。
别来三月非吴下，访我茅茨自去年。台上风云看骏足，樽前言论藉蝉联。
心悬桑梓移轻棹，读罢蒿莪悲远天。不是馨儿王仲祖，庾公那得有名传。
令节那容心赏违，天涯有客喜相依。似因岁闰迟迟别，不道春光黯黯归。
閤下铃签稀报漏，坐中单袷屡更衣。漫言白社凋残甚，掩掩榴花杏子肥。
登临泽国半荆榛，战伐年年鬼哭新。一水晴波青翰舫，孤灯暮雨白纶巾。
何时壮志酬明主，几日浮生哭故人。万里飞腾仍有路，莫愁四海正风尘。
春城烟雾晓阴阴，俯仰斜阳吊古今。万里河山犹故国，九京风雨自同心。
欲知其主观司隶，未见孤儿属羽林。鹤唳华亭人没后，河桥一阕泪沾襟。
萧梁帝业又荆州，世胄名家宠最优。何事燕歌诉寒苦，自来关塞不胜愁。
一回憔悴望江南，不记兰亭三月三。花自无言春自老，却教归燕与呢喃。
佳人迟暮思何其，直是郎潜世不知。世路未嫌千日酒，才情偏爱六朝诗。
入门便坐从炊黍，上榻横眠听解颐。独怪过江愁欲死，眼前秋蟹要人持。
排比新声接旧欢，重门初燕语春寒。心知日暮能留客，明月西园是建安。
七月五日阻北风，江头白浪高于篷。中秋夜泊华阳镇，琵琶琥珀声瑽瑽。
月高鸡啼天不曙，官船吹金起击鼓。不闻江上人语声，惟闻满江动樯橹。
北风渐软江水平，高帆一一出前汀。估人利涉争及时，何能熟寝待天明。
披衣出舱我看月，波黑天低光明灭。梦中每爱放江船，月落空江鸣鶗鴂。
晴沙万叠倚江开，不断银山滚滚来。片晌只疑随浪去，千秋长自锦成堆。
青山一线接天门，天坼银河日夜奔。千叠火云低不度，野夫今夜梦昆崙。
朔风吹尘暗河县，长夜漫漫何时旦。乡里小儿狐白裘，美人赠我锦绣段。
五陵衣马自轻肥，楚人四时皆麻衣。报君一语君应笑，恨不相逢未嫁时。
鸭群无食水田荒，风雨孤篷载笔床。犹有新诗惊太守，醉中挥翰木兰堂。
举世皆宗李杜诗，不知李杜更宗谁。能探风雅无穷意，始是乾坤绝妙词。
城南乞得野人栽，小垡和云手自培。半尺垂垂今十丈，主人犹自未归来。
河东夫子近何如，北雁联翩不得书。一片丹心终许国，半生华发只鳏居。
寻盟莫放山阴棹，挟策谁从白下驴。我有愁怀何处写，首阳云尽月痕孤。
功名不用叹差池，利钝人生固有之。襄野迷途回未远，邯郸荣梦觉多时。
尚平易足君应尔，蘧瑗知非我所师。芥蒂胸中都扫尽，兄酬弟劝复何疑。
越溪芝秀丽春晴，瑞应人传豸府名。一日文章惊豹变，百年风节爱冰清。
大廷纠劾当宸立，秘殿传宣傍辇行。闻说马周工献替，九重还补舜聪明。
灿灿红莲映绿池，看灯又是去年时。银毬雪色悬珠箔，画带波文绾铁丝。
闪铄最宜初月映，飘䬙无藉好风吹。因思二十年前会，凤阁传宣趋进词。
老去那能复种花，姚黄魏紫亦诚嘉。岂知洛下平章宅，还到吴中野老家。
粉艳纷披晴堕雪，红香缭绕晚生霞。扬州芍药何如此，空色于人岂有涯。
北固山前驻翠华，殷勤来访相臣家。太湖怪石惭多倖，也得相随载后车。
七十年来孙始见，啼声一听便开眉。家藏万卷真堪托，庭植三槐夙所期。
膝上久拚文若坐，目前先慰右军思。三朝袍笏吾无用，付汝他年佐盛时。
陆家园里千株杏，处处花开不待春。种树由来还种德，枝头颗颗总含仁。
三江东去五湖西，特起高楼枕碧溪。桐里波光天外小，洞庭山色雨中迷。
人怀范蠡舟难及，地压滕王阁尽低。犹有仲淹忧不忘，倚阑无语到乌栖。
穹庐元以射雕称，一骑常先万马腾。意气肯甘胡地老，勋名终属汉坛登。
斫残右臂方挥刃，殪尽追锋未释冰。归自虏中还破虏，古来名将亦谁曾。
牙旗高建白羊东，鼓角殷殷瀚海空。雪后锦裘行塞外，月明清啸满楼中。
幕南五部思归义，蓟北诸军尽立功。燕颔书生人共羡，一朝投笔去平戎。
玉堂学士赋南征，跃马鸣驺出上京。奉诏明光新佩印，校书天禄早知名。
石头城下春流满，白鹭洲边芳草生。此去周南异留滞，看君到处即蓬瀛。
桃竹旧传生碧海，竹桃今见映朱栏。春至芬香能共远，秋来花叶不同残。
疏英灼灼分丛发，密蕊菲菲对节攒。不信千年将结子，错疑竹实待栖鸾。
频年客泪满蓬蒿，是处生涯半羽旄。汉诏比来戎马急，楚江南去阵云高。
三军岁晚悲芦角，诸将秋深损战袍。百计艰危君莫问，宵衣此日圣躬劳。
秋高摇落蓟门城，万里相思对月明。人在蒹葭歌白苎，病中风雨望金茎。
关山尺素时堪寄，南北孤鸿暮不征。闻说子云能献赋，长杨羽猎古今名。
闻道元戎出帝畿，即看远道耀军威。汉金百万朝通使，胡骑三千夜解围。
塞上烽烟何日定，山中麋鹿计全非。由来天意高难问，徒自燕云滞客衣。
江上茆堂倚石孤，清尊紫菊岁相呼。别来千里看鸿雁，明月愁心落五湖。
北斗天门高自看，银河错落满阑干。何当折赠秋江去，白露青枫夜夜寒。
但得生还恨亦欢，离颜羞向漠云看。若云胡地堪回首，青草应将汉冢瞒。
远嫁胡沙过十秋，哀弦弹怨不弹羞。诗书徒继中郎业，掩卷何颜看柏舟。
玉颜没入左贤王，万里天高恨雪霜。名父不应儿失节，九泉羞杀蔡中郎。
呜咽胡笳曲未终，秋风马上路匆匆。梦回暗忆恩情重，毡帐寒深雪满空。
銮车处处看春花，又过陈留董祀家。不是戎王荒塞夜，夜深何事咽悲笳。
历历风沙貌得真，两雏牵挽意逡巡。不知野店黄昏后，谁画当年断臂人。
交趾名藩百雉雄，高骈塔在古城东。弓刀选士军容肃，铙角迎风奏节同。
蛮女艳妆争粉黛，夷人村鼓聚儿童。可怜新息犹遗庙，铜鼓荒凉草棘中。
高骈庙下青松树，每到源头驻马看。红雾白云多散尽，祇宜霜雪共清寒。
乌衣莫与怨斜阳，雪色新裁素练裳。隋苑柳疏长带月，河阳花满不惊霜。
琼窗瞥眼窥银字，玉镜偷临斗靓妆。似妒蘋花秋色好，不留清影照寒塘。
君王东顾廑夷氛，义切同仇世莫闻。不谓书生能脱剑，远携荡子去从军。
心飞辽海千山月，气结胡天万里云。到日定传淝水捷，谢家兄弟不如君。
江浦芙蓉色正深，清霜点染更沉沉。孤舟向日曾亲见，短褐于今欲远寻。
已拟携樽同野客，不妨展席对沙禽。明年臂痛应全愈，移遍东园野木阴。
日日花前金叵罗，百年能得几经过。花开花谢人还老，狂客狂吟莫厌多。
萧萧短径雨斑斑，何事投珠满竹关。雌甲自怜同犬马，馀年祇合付溪山。
惊看苜蓿惭分饷，欲办茅柴共破颜。珍重新晴堪把臂，入林休羡鸟知还。
宿涨平添蘸碧空，一尊容与水云中。非关避暑逢袁绍，却喜谈经尽马融。
雨过溪花浑媚客，晴吹汀树远含风。浮沉莫论人间世，共向中流问织荭。
水岸春风动綵旄，烟郊柳色映朱袍。股肱暂借淮扬出，刀犊悬知渤海劳。
列戍军屯忧战饷，三吴民力困征漕。时艰合展平生许，肯使烟尘暗吕刀。
十年芳草惜离群，海上朱幡忆暮云。何意归轩停楚泽，万山黄叶独逢君。
双垂紫绶绾专城，人羡君家好弟兄。借问霜飞今夜斧，有无池草梦中生。
山中久住岂无情，偶为寻诗出谷行。岁宴龙蛇当伏蛰，春和观鹤自翔鸣。
眼空江海栖栖老，兴近烟霞往往清。林杰后来俱特达，侯门弹铗旧知名。
闻子陈情圣主怜，一朝报许遂言还。长卿谢病非因慢，康乐怀归不待年。
松菊久荒彭泽里，烟波重泛太湖船。惭余亦有东山兴，却恋南枝未忍宣。
三十六峰春正幽，星轺暂驻转彝犹。地逢贤主淹归客，节届良辰得胜游。
九曲閒云长抱石，一尊寒雨独移舟。凭君更订山灵约，短棹还期弄素秋。
田横五百剑孤身，转眼关山半委尘。白阙玉楼招客记，南滇彩璧说诗人。
苍山夜黑云遮月，金马天寒鸟怨春。共说平章迷绣幕，至今应乐水声频。
十二栏干月色鲜，百花烂熳自逞妍。昭阳殿里妆初罢，喜道名王著意怜。
九王旧好漫相寻，椒室沉沉月色侵。宫监忽惊见故主，频闻悲怨到更深。
元旦后王入庙门，深宫寂静祀祅神。狂淫大像巍然立，跪毕登盘裸体陈。
亭亭婉昵蕙兰花，毡帐承恩莫谩誇。严诏忽颁俾骨醉，铁牌前跪犹鞭挝。
幽怀不惮道途艰，踏遍蓬蒿带笑还。一室晤歌和水月，百年事业倚云山。
拨尘未肯追仙释，寻乐亲曾探孔颜。惭愧我宗无语句，赚君千里叩玄关。
掖庭又说册阏氏，妙选孀闺足母仪。椒寝梦回云雨散，错将虾子作龙儿。
结伴携壶集小亭，砂瓶活火试中泠。乳浮瓯面雪花白，石现潭心天骨青。
远出俗尘堪洗耳，闲窥容发悔劳形。当歌尚喜清狂在，免使群贤笑独醒。
妙龄秀发多文采，一上乌台众惊骇。温温美玉来昆山，煜煜明珠出沧海。
绣衣使者贤有司，一见至宝誇神骓。当时鏖战棘闱里，魁南省者非君谁。
紫气入斗肇闽学，苏文趾美眉山童。真才一出动天地，不知谁任为罗功。
问余行止近如何，秋雨裁书报薜萝。阮籍疏狂原不减，李颀佳句本无多。
空山老病侵年鬓，歧路风尘阻笑歌。莫讶双鱼频不到，海门愁望渺烟波。
怅想子山起一经，是谁帮济未成名。短檠初事人皆笑，宗伯先公独用情。
西北红云望帝乡，新开日月照垂裳。清朝振羽多鹓鹭，才子挥毫近凤凰。
赠绮交情同缟带，开函奇字染天香。瀛洲远隔南溟水，还念遍舟有夕郎。
持竿晚坐粤江湄，双鲤迢迢入钓丝。书札远烦天上使，炎凉宁似世间儿。
悲歌燕市谁同调，往事吴门忆故知。报道还山人未老，年来频梦采华芝。
凤凰台上凤凰游，醉折花枝当酒筹。一种蛾眉明月夜，每因风景却生愁。
张掖何人独冠军，远随征骑入边尘。天涯柏酒愁中断，寒尽椒花客里春。
鲁国山河应独望，甘州风物更谁亲。斑衣此日棠阴下，骨肉何须叹越秦。
芳心曾为太阳倾，云叶离离玉露零。想似茂陵仙梦远，柏梁秋雨洒金茎。
草径茅扉带软沙，隔林鸡犬几人家。青山尽日垂帘坐，落尽棕榈一树花。
束带何须见督邮，宁辞五斗便归休。秋风几度黄花酒，醉看飞鸿过石头。
朝来候馆唱离歌，客里云山奈别何。忽见陌头千树柳，青青那似故情多。
西风一夜镜湖秋，零落残春逐水流。犹有多情双翡翠，月明梦逐采莲舟。
早承知遇迹兼奇，更觉威权暗已移。休道还山便忘国，濒行犹诵摘瓜词。
少帝龙飞晋水时，邺侯经画自多奇。衡山半似商山隐，重为储皇定国基。
一行簉羽共华颠，南北分飞思惘然。平土近承咨禹任，居留寻进命周权。
山河表里开基外，版宇安危制治前。新主临轩劳目送，师贞元属旧耆贤。
王母东门劣小儿，偷桃三度到瑶池。群仙无处追?迹，却自持来荐寿卮。
大漠霜花缭乱飞，禦寒犹著汉宫衣。此时紫塞和戎毕，何日黄金赎妾归。
妆镜朝开只自悲，琵琶哀怨写新词。可怜玉貌都憔悴，不似君王顾盼时。
一片愁声四壁虫，劳劳鱼目五更钟。自知荀粲年华促，已分崔郊智画穷。
灵药几时分月姊，绨袍端欲借天公。空堂泣下无人会，羞向瑟琶问吉凶。
肯信萧郎是路人，小乔香韵杳难亲。崔郊一咏离还合，我赋怀仙日怆神。
明时扈圣廿年馀，始得衔恩谢直庐。秀水池台非旧筑，钤冈花径是新除。
县家岁给山公粟，门巷高悬薛氏车。舟泊吴江秋乍冷，野人聊为献鲈鱼。
明时扈圣廿年余，始得衔恩谢直庐。秀水池台非旧筑，钤冈花径是新除。
县家岁给山公粟，门巷高悬薛氏车。舟泊吴江秋乍冷，野人聊为献鲈鱼。
婺女躔分处士星，楚波宋焰有馀清。何缘红粉孤山吊，技痒千名岂令名。
十二栏干肠断时，鸾凰失意却缘诗。不将化石心应老，犹向诗人吊古祠。
上林芳树倚云高，长笑高蟾咏碧桃。白战早收天下捷，春游不学少年豪。
两苏才拟当时重，二宋名同旧史褒。应共玉堂词翰手，凤凰池上对挥毫。
碧水丹山物外春，琼楼玉宇绝埃尘。不随跨鹤吹笙去，犹作华阳洞里人。
落魄迂疏自可怜，棋为日月酒为年。苏秦扪颊犹存舌，赵壹倾囊已没钱。
满腹有文难骂鬼，措身无地反忧天。多愁多感多伤寿，且酌深杯看月圆。
春日阴阴飞柳花，潞河新水泛仙槎。一官发轫恭承命，隔岁宁亲喜过家。
好拟坡翁閒听鹤，更寻陆子试烹茶。莫嫌枳棘卑鸾翼，万里云程正未涯。
才贤杨子自儒珍，不是稽勾簿领人。廿载已孤锥脱颖，一官且喜职亲民。
洞庭南下观沧海，衡岳中宵望紫宸。见说梅山梅盛发，可能遥赠一枝春。
春江雪后水偏多，十日轻舟入御河。匡国喜遭新主圣，别君无奈旧情何。
花围仙馆从容饮，月照池亭慷慨歌。他日风云千里隔，自看白鸟下沧波。
满城风雨近重阳，城上浮云压四荒。江色远连沧海白，菊花寒傍绿樽黄。
北边笳角将吹雪，南国山川未雨霜。为报故人休岸帻，黑头难学孟嘉狂。
高栋曾轩頫涧阿，此君挺挺翠骈罗。写真缣素襟期合，相与冰霜节操多。
鸾牡遄归周甫诵，蓬莱何处玉川歌。门前应用开三径，自有故人时一过。
官粟还能五斗无，年来只是忆樵渔。道知战胜臞犹在，诗为身穷思独殊。
耕稼吾非徐孺子，才华尔亦阮元瑜。他年更向龙门隐，为念江皋一腐儒。
终日他乡作游子，到处不曾离屋底。邓生尔时何许来，罢酒弹灯说山水。
君家最近三茅君，我家贯看垆峰云。山水眼前人不住，遥山远水复何云。
朔吹联镳度曲陂，入山宁怨得归迟。二云深护朱明馆，诸水潜通阿耨池。
井渍石苔留鹿迹，亭空岩菊照鸱夷。客来岂但霜威促，黄发堪从谢傅期。
落叶苍苔满翠陀，高楼爽气晚来多。萧条方外唯丘壑，酣畅尊前一啸歌。
西泛凫鸥何处至，东来车骑几时过。小山不用频招隐，知有幽情在薜萝。
齐公昔建阿兰若，唐刻今存窣堵坡。井邑人非双鹤去，江乡日落一舟过。
夜坛暖足无玄兔，晓室听经有白鹅。问讯东林蜜殊老，中边之味近如何。
桥横古渡带平沙，枫落寒山日影斜。舟女莫言估客乐，钟声将梦到天涯。
秋满篱根始见花，却从冷淡遇繁华。西风门径含香在，除却陶家到我家。
高攀才子沾衣绿，争插佳人压鬓黄。谁向蟾宫分得种，年来人月满庭芳。
犀甲凌寒碧叶重，玉杯擎处露华浓。何当借寿长生酒，只恐茶仙未肯容。
秋棚昨夜黑风呼，鬼泪滢滢泣不枯。明日担夫晓街上，一筐新味赏明珠。
玉莲小朵天香树，紫石阑前带雨栽。自笑老人无料量，要将年纪待花开。
飘飘荡荡复悠悠，树底追寻到树头。赵武泥涂知辱雨，秦宫脂粉惜随流。
痴情恋酒粘红袖，急意穿帘泊玉钩。欲拾残芳捣为药，伤春难疗个中愁。
野馆梅花晚自舒，清尊酩酊独愁予。孤城节序灯前泪，十载交游袖里书。
剑浦寒芒驱罔象，武夷佳气护储胥。空将綵笔酬云物，赋就阳春总未如。
天地何心分布置，龙蟠文水耸文踪。护屏端拱舒长揖，缩嶂将来敛逊容。
势接崔巍征德厚，望回华表挹文崇。古云人杰完光岳，参运弘开跨粤东。
奇章梦异淳于梦，王播寮非周朴寮。痁冷痎寒俱是疟，初三十八各乘潮。
宋齐邱卖谭升药，沈亚之欺弄王箫。消受馀鲭有楼护，隔筵中垒漫劳招。
钟山阳谷梵王家，帝释台前优钵花。游戏但闻师子吼，比丘身衣锦袈裟。
白帝城高万叠间，江云朝出暮犹还。信知千古英雄地，虽险应须德作山。
我爱东风从东来，花心与我一般开。花成子结因花盛，春满乾坤始凤台。
片云风驾雨飞来，顷刻凭看遍九垓。楹外近聆新水响，遥穹一碧见天开。
谪仙东下入睢间，一叶扁舟日日还。闻说冲涛千尺浪，两江极目尽皆山。
人道春归实不归，但知结实蕊枝稀。昨朝一夜如膏雨，正是花成子就时。
妙策良才建朕都，亡吴灭汉显英谟。不居凤阁调金鼎，却入云山炼玉炉。
事业堪同商四老，功劳卑贱管夷吾。先生叱去归何处，朝入青山暮泛湖。
秋日徐君北楼上，北楼岧峣连北斗。窗牖临观日下花，阑干坐拂天中柳。
南州孺子美如玉，北门词客同杯酒。咫尺金门接玉堂，碧霄共立空翘首。
寿域双开倚禁扉，欢承三接湛恩稀。花前杖舄联宫锦，草罢丝纶戏彩衣。
鸿宝枕中多秘授，凤毛天上转高飞。词人漫有恒升颂，云诰焜煌日并稀。
正作越来溪上梦，潮声夜打浙东城。春花春柳皆他日，羽檄羽书悲此生。
戍火摇烟低片月，归鸿掠浦警三更。堂堂岁月相欺得，明镜新添雪几茎。
妙年文采照青云，喜有声华蔼缙绅。五载听鸡留阙下，一朝走马向三闽。
野梅融雪经残腊，江柳舒云动早春。见说郡中尘事少，红莲绿水四时新。
黄尘道上绝行车，避暑时来野水涯。簟展南州徐稚榻，樽开北海邺侯家。
风情未老歌桃叶，儿子将看折桂花。更向东邻寻乐事，竹林深处最清华。
烟沈密树苍山暝，波捲长空白鸟回。细雨斜风蓑笠具，钓船何事却归来。
新波猎猎弄风蒲，雨后云山半有无。一段胜情谁领略，欲从画里唤方壶。
仙人来往驭飙车，岂料遗踪入画图。林下曾逢骑一虎，云间常想度双凫。
千峰夜月箫声远，万里晴天剑影孤。未遂沧州瑶草愿，梦随飞佩过方壶。
龙飞白水兆中兴，天定滹沱十月冰。半夜客星思汉室，千年王气感原陵。
山灵松槚殊相护，地胜樵苏讵敢登。试读班彪王命论，嵩峰依旧郁峻嶒。
一握清风弥六合，此风传播到端溪。无中生有如神速，勿以炎凉间弃携。
空山寥廓雁声寒，忽启缄书出上兰。卧病秋风閒自赋，怀人明月远相看。
生涯湖海双蓬鬓，身事乾坤一钓竿。闻道横经承内渥，还从折角笑弹冠。
庭草真传到晦翁，无端万紫与千红。可知肝胆朱门学，不在经书传注中。
风月无边问荅时，青山活水满吾诗。若除流动天机外，老子平生自不知。
斯道乾坤自古今，濂溪主静独吾心。孔颜乐处真何事，愿与诸贤更一寻。
举业经书也圣功，人间道眼费圆融。夜来睡醒罗浮梦，月满秋江数十峰。
狡童已沮勤王志，老桧犹贪蔽日阴。帐绿春深风雨横，一生空负老臣心。
乌鹊桥头双扇开，年年一度过河来。莫嫌天上稀相见，犹胜人间去不回。
欲减烟花饶俗世，暂烦云月掩楼台。别时旧路长清浅，岂肯离情似死灰。
严霜昨夜掩苍苔，竹院萧然一径开。持律欲寻支遁去，谈禅真为戴颙来。
花宫日落催寒磬，莲社人归问酒杯。吟眺已忘山路远，兴随烟月放歌回。
初从北阙佩鸣珂，拥传遥从五岭过。官馔自今多海错，童谣强半是黎歌。
广州旧甓寻陶侃，粤国荒台吊尉陀。只恐簿书能俗客，一封那肯问渔蓑。
新悬墨绶赴炎方，道过家林束别装。海邑三秋椰子熟，公庭六月荔枝香。
台中谒帝飞双舄，郡里寻仙问五羊。莫向天涯思故国，一时冠盖半同乡。
用舍行藏道义明，飘然归去世缘轻。鉴湖已遂知章愿，彭泽空留靖节名。
夜月屋梁京国梦，春风薇蕨粤山情。蹇予垂白犹羁宦，无限乡心逐去旌。
梵王楼阁冠吴中，云绕诸天会法宫。宝藏夜明珠出海，花台烟暖雨随风。
庭松回指思玄奘，陇月迎人识赞公。劫后相看情倍好，诗成须寄具区东。
阿师留发拜昭仪，绛缕初封不记谁。海内渐看归圣母，榻前空自属佳儿。
天徵鸟梦垂双翼，鬼作人妖有四眉。早与文皇作男子，乾坤更是一番奇。
乱来天意长奸雄，一语深投月旦公。岂谓三袁尽河北，更教诸葛起隆中。
烟消赤壁沉雄俊，树冷西陵怨女童。不及人狼祖馀知，化牛犹得占江东。
越裳东筑受降城，回首长鲸蹴浪行。非雾远含崧树晓，断虹先报峡山晴。
风雷一驾鼋鼍窟，日月双悬骠骑营。闻道光华歌圣世，将因并入管弦声。
虎牙高建赵佗城，闪日旌旗拂雁行。蜃涌楼台云欲起，鸟知鼓角雨先晴。
剧乾并逐花间阁，闻喜群飞海上营。春色上林好相待，箫韶同和凤凰声。
一榻无尘四顾清，晚风凉似雨初晴。庭花解笑升沉事，梁燕疑谙故旧情。
疏瀹此心临水近，卷舒随意看云行。清谈莫是清吟好，不误苍生自瘦生。
白雁南来送蚤霜，江枫一夜换新妆。风缘吹万空人籁，月欲成三过女墙。
秋蚁抱香浮暖液，荷蜂含蜜褪枯房。茶铛泣处声如橹，错认书斋是野航。
金马门深昼漏迟，石渠新草汉文辞。丝纶世掌多君在，竹帛名传为尔期。
匏叶鋋墙风起处，土花生砌雨晴时。革除旧恨成新乐，木榻清樽颇费诗。
备数郎官未合迁，校文太史亦虚传。迩来一事真堪喜，皇子龙潜已六年。
江南风致说僧家，石上清香竹里茶。法藏名僧知更好，香烟茶晕满袈裟。
下马金门步晓凉，海云开白看东方。君王自有兴居节，不遣微臣一倒裳。
花影西偏半月高，不妨清梦起趋朝。金乌未促龙楼鼓，次第哦诗过午桥。
兵卫森严万幕屯，马嘶人语静中闻。天垣咫尺銮舆近，望见龙光入夜云。
我昔巢松茂苑东，白云清赏此心同。巴蕉绿遍题春雨，薝卜香传弄晚风。
乱后溪山谁作主，愁来江海总成翁。相思欲借峰头鹤，骑向龙门问远公。
阖闾城里连朝住，秋雨秋风过客稀。且泛徵君彭泽菊，谁歌义士首阳薇。
清霜满野群乌下，远水兼天一雁飞。忆共孤蓬娄水曲，行觞联句月中归。
空城落月噪饥鸦，殷地秋风动鼓笳。洗甲天河无壮士，驰车原隰有皇华。
人生扰扰投林鸟，岁事匆匆赴壑蛇。只许龙门看泉者，笑挥谈麈落空花。
早擅昆丘片玉场，仙曹司法暂徜徉。深宵藜大悬书阁，白日蒲鞭卧讼堂。
去曳朱衣朝汉帝，归携彩笔赋滕王。雄飞不独铨衡借，八翼天门次第翔。
先生家住翠屏峰，乡梦常时送晓钟。十载故人青眼旧，千山归路白云重。
天涯作赋怜王粲，江上题诗爱薛逢。岁晚相从应有约，为寻桃竹截双筇。
司谏王郎我旧知，薛逢诗句李憨棋。曾从虎口中间过，赢得归来两鬓丝。
杏花春雨映溪堂，不异当年碎锦坊。重碧破除千万事，硬黄临写十三行。
枌榆夹道阴连屋，鱼鸟亲人水满塘。觅句有时成久立，草茵藉坐槿篱傍。
西郊辟地搆名堂，绝胜南村小柳庄。得意四时从啸咏，读书万卷保行藏。
雕胡米滑甘于粟，莴苣苗肥绿似秧。野饭菜羹皆适口，一真滋味静中长。
平倭望海说刘江，闽越新传戚继光。底似中丞文武略，弯弧飞檄到扶桑。
汗血炎方七见春，又随残月渡江津。行藏莫遣沙鸥识，一片浮云是此身。
天末逢君感慨生，星轺万里又东征。谁云斗氏终无国，独与王家旧有盟。
去后儿童犹护辙，重来父老更含情。从今辽海休传箭，仗剑相看是此行。
霜溪曲曲转旌旗，几许沙鸥睡未知。笳鼓声高寒吹起，深山惊杀老阇黎。
北去南来已白头，逢人莫话旧时愁。空余庾岭关前月，犹照渔阳塞外秋。
病骨嶙嶙强自撑，每从马革问余生。而今万里无烽火，不用灵符辟五兵。
春半相逢在礼闱，题诗忽复送君归。卢前名姓惭杨炯，洛下文章见陆机。
晓日攀龙恩共沐，秋风跃马去如飞。新年草色知人意，应向阶前映綵衣。
幕府寒蘤冒雪开，赏心共醉凌风台。红芳如约年华在，白发无情岁月催。
门对汉宫看半额，地邻东阁忆多才。疏枝欲折酬杨炯，惭向孤山歌八梅。
萧萧寒雨湿芭蕉，短短清吟送酒瓢。万里归心连楚客，一年无计驻兰桡。
飞鸣肯逐霜前雁，来望无端海上潮。黄鹤楼中吹笛罢，月明何处梦相撩。
游走东南未有公，真成冀牝马群空。共推贾谊年方少，更说相如赋最工。
献策未曾登汉阁，当垆时复笑临邛。乾坤何处还高步，先到罗浮四百峰。
两京京兆俱畿辅，南接三吴北控燕。闻报共欣迁转地，祖行兼得艳阳天。
凤台青草春烟里，龙陛红云晓日前。最是都人识桓典，向来骏马故翩翩。
锦缆黄河忆共来，辉煌袍笏下蓬莱。风流暂借莲花幕，意气频呼竹叶杯。
海上昼游还越郡，天涯春色遍秦台。双驺倘憩齐云石，为扫题名旧绿苔。
淇园湘水万千枝，不似君王笔下奇。高者拂云低拂地，想应重有凤来仪。
忍夺中华与外夷，乾坤回首重堪悲。镌功奇石张弘范，不是胡儿是汉儿。
雄县城南初问津，一片湖光青镜匀。橹声幽轧颇清耳，帆尾招摇如唤人。
江南路景或转徙，冀北征夫多苦辛。扣舷笑欲问河伯，海水桑田今几春。
水光山色两依然，不见当年载酒船。老我交游疏后进，君家兄弟散朝烟。
两峰脚迹今安在，彦礼碑诗久未镌。莫道江门空识我，千秋遗话及玑璿。
城上高峰接翠微，峰头秋色自依依。天空籁应诸岩响，日落江横匹练飞。
欲插茱萸须尽兴，因耽竹叶且忘归。使君赖有如渑酒，何用长吟待白衣。
投马虚疑楗石成，射蛟或恐海神惊。陆沈玄圃千峰细，天倒黄河万堞平。
渐老中原鱼沸郁，欲归南极虎纵横。浊醪谁是高阳侣，遥夜穷愁白发生。
鸥波濯足柳维舟，阅尽沧江到白头。偶与野人相话及，夜来閒梦入西周。
黄帽青鞋懒折腰，拟随麋鹿住山椒。少年操斧曾伤手，只傍风林拾堕樵。
楚云飞墨下烟萝，想见潇湘又绿波。刀剑已知成牸犊，簿书何处问弦歌。
照人颜色春风近，入梦江湖夜雨多。写就卜居冯问讯，青袍今误欲如何。
青史空留字数行，书生终是让侯王。刘光伯墓无寻处，相国夫人各有庄。
藜杖轻轻白苧衣，金轮峰上立斜晖。行从洗砚池边过，带得馀光满袖归。
一从江岭暗流氛，凄断彤墀鸳鹭群。沉璧晚依沧海月，采薇春剪越山云。
西周薄伐思雄旅，南国专征有冠军。憔悴夷门旧时客，白头空负信陵君。
四明狂客今安在，谁识山东李谪仙。綵笔遍题吴苑树，锦袍初上剡溪船。
早茶入贡还分赐，春笋登盘不论钱。况是纠司公事少，好山随处有诗篇。
黄尘车马鬓成斑，三月君能掷印还。花下琴尊常迟客，望中云气尚临关。
休论藜杖携青琐，好去丹砂鍊玉颜。万里鸥波元浩荡，可无招隐五湖间。
采蘋遥荐太平庄，云拥青螺万古藏。独立门墙增感慨，春阴桃李自成行。
掩袂风沙赤日昏，长安西曲乱云屯。花前一驻黄金勒，树里频呼白玉尊。
汉柱文章高八斗，燕台弦管落千门。竹林嵇阮俱陈迹，突兀灵光尚帝阍。
露洗秋庭月满天，草根吟苦断还连。在家犹自难禁汝，客舍长宵况独眠。
江上鲈鱼秋正肥，季鹰安得不思归。自怜青鬓朝来改，多病还应早拂衣。
宦游无绪厌尘氛，夜夜家山梦白云。来日潞河理归棹，月明知我倍思君。
春声病起到山家，落尽山中桃李花。十日遍游那得尽，村村坞坞焙山茶。
閒居抱病怯微寒，匣里阴符耻更看。中酒畏风眠不起，鸟啼花落又春残。
自得佳名百果宗，累累几度熟秋风。树根频扫林无蚁，竹叶重遮谷有蜂。
挥刃即看冰片落，登盘唯恐雪花融。野人久念将军渴，远递双筐手自封。
蓝田咫尺接商颜，谁是丹成出世间。老鹤无声人已远，白云空自锁空山。
风送杨花满绣床，飞来紫燕亦成双。闲情正在停针处，笑嚼残绒唾碧窗。
三年身不到姑苏，见说城边柳半枯。纵有萧萧几株在，也应啼杀城头乌。
袅袅西风吹逝波，冥冥灏气逼星河。宣王石鼓青苔涩，武帝金盘白露多。
八阵云开屯虎豹，三江潮落见鼋鼍。沅湘一带皆秋草，欲采芙蓉奈晚何。
辛夷如雪照庭柯，老去愁惊日易过。芳草渐于歌馆密，落花偏向舞筵多。
故人别后皆黄土，南浦春来又绿波。便欲移家勾曲住，采芝种玉此山阿。
桃花深红杏花白，红白花开弄春色。东风一片落衣裾，肠断江南未归客。
上皇宫殿碧参差，嗟我来登见废基。尽道河边金线柳，腰肢犹似李师师。
江南天气太无凭，草色烟光暖欲蒸。向晚鲤鱼风乍急，尽吹小雨作春冰。
白雪文章白玉人，见时犹悔别时频。何如潮水皆通海，一令梅花隔远春。
素壁荧荧醉墨颠，芙蓉花落客凄然。何人分我西州涕，也对清溪叹逝川。
青山约略有前期，犹听骊歌乱客思。少折都门东去柳，霜条留待我归时。
西清重到侍垂衣，万死人从浿水归。正可极言天下事，莫言主圣谏书稀。
逐岸移舟屡转篷，乘流自可任西东。人生末路住方稳，何用登舟祝顺风。
竹间三径午凉新，四月烟光似上春。倚槛青山全入座，隔林黄鸟故窥人。
花香零落随歌管，酒态蹁跹傍舞茵。但使求羊能共醉，知他何地有风尘。
门前五柳映楼居，倚杖看山迥自如。夕雨霏微芳草路，人家历乱白云墟。
田间斗酒为君醉，陇上梅花何处书。却忆薄游周柱史，江南春色满回车。
邹阳书里见吴融，曾记江楼一笑同。华发西风吟别后，碧山寒雨梦游中。
六千甲子春方始，再世门生道愈隆。拟折梅花寄君寿，杖藜行遍鹤桥东。
半床明月半床云，光景行窝到几分。眼角东溟秋一片，邵尧夫也不如君。
闻说昭明植甚真，孙枝犹见昔时春。废兴一物非无数，呵护千年定有神。
狂客醉呼汤般若，恶奴狠踏瓦乌鳞。激成斫伐由吾辈，莫怪山僧太俗人。
艳舞娇歌张淑家，相思相隔海东涯。齐王城下寻常见，笑折杨枝雪白花。
三年游宦客京师，长忆丰城送别时。牛斗夜辉龙剑化，江湖秋迥雁书迟。
画图彷佛山中树，杯酒殷勤月下诗。咫尺青云生万里，秋风何用叹分离。
薰风吹路铎声清，行李飘萧出帝城。洛士自今沾化雨，川人从昔有文名。
崤函地接关河便，秦赵台危草树平。黉舍有刑知尚在，好将蘋藻荐曹生。
多宝峰头石欲摧，西泠桥边树不开。轻烟薄雾斜阳下，曾泛扁舟小筑来。
箜篌筝阮变新声，韵入三弦分外清。遣病每思君一曲，停杯偏觉我多情。
缠绵未敢施银板，掩抑还宜合凤笙。弹向船窗乱风雨，闇泉惊瀑一时鸣。
愁病经春未有涯，除非对酒并看花。疏枝乍见含烟吐，独树偏怜傍屋斜。
不共梅妆矜似雪，已分桃晕欲成霞。婆娑古干南村下，尚拟新晴过陆家。
练祁南下水村赊，一路秋风吉贝花。到市钟声知寺近，过桥柳色逐门斜。
贫能好事无如我，老解求閒有几家。若肯重来留十日，不辞淡饭与粗茶。
紫藤峰下麓公房，松户阴阴岭月凉。若到都门宜晓骑，姚坊廿里稻花香。
灵岩山下雨绵绵，香径琴台云接连。忽忆秋山黄叶路，松风水月梦中禅。
楚水滇池万里游，使车重喜过巴丘。千家树色浮山郭，七月涛声入郡楼。
寺里池亭多旧主，城中冠盖半同游。明朝又下章华路，江月湖烟绾别愁。
车马西来自泽州，思君不见十经秋。相逢把袂成悲感，明月当前两白头。
妾家住近都城下，今日何辜来朔野。不随姊妹并乘龙，翻与健儿同跃马。
马上归心数向南，故园桑叶废春蚕。长颦翠黛愁无那，暗落铅华瘦不堪。
不堪对月空凄切，屈指清光几圆缺。道路空迷古塞云，衣裳犹带阴山雪。
雪后惊看鸿雁回，隔河羌笛使人哀。龙沙三月无青草，莫向春风怨落梅。
湖上西风吹绮罗，靓妆越女照清波。折将莲叶佯遮面，棹过前滩笑语多。
二十馀年寄邺城，归来谁不讶狂生。白头况带风尘色，青眼深知父老情。
共话江湖多故事，自怜词赋亦空名。仲宣踪迹犹无定，遥指浮云意未平。
红蕖小袜衬波轻，取次仙槎驾水行。抵死魅郎忏未得，黑甜影里误卿卿。
独持银艾蜃楼边，片片黄云照锦鞯。鼍鼓不諠濒海戍，马人尽种隔江田。
囊携綵笔官能傲，邑傍青山吏亦仙。到日政馀秋正好，刺桐花下坐鸣弦。
倚剑男儿易别离，壮游风味许谁知。来时荷碧乱翻袖，归去柳青初上眉。
南调夜怀非楚士，北堂春梦似周嫠。两头消息几千里，莫惜秋江短棹移。
閒看数著烂樵柯，涧草山花一刹那。五百年来棋一局，仙家岁月也无多。
片玉峰头一雁飞，龙江湾上锦衣归。向来西洛空图画，今日东山果是非。
物外幽寻嗟我后，眼中完节似公稀。菊花岁晚开应遍，谁共携壶上翠微。
浊酒寒宵共尔曹，明朝东去客途劳。山窥上谷孤城月，关倚玄菟万里涛。
黄竹当歌燕雪积，白云随骑朔风高。期君早献甘泉赋，金马词臣待彩毫。
人物殊流绘事同，羊皮如纸丽青红。桃源洞口仙应幻，天宝宫中女是戎。
宋代梦连唐代梦，陶家风杂党家风。小山磊磊薇厅夜，如见春星树影中。
婵娟选御自良家，十载偏怜系臂纱。霞织薄衾吴绮冷，雪裁轻带越绫赊。
恨随流水漂红叶，忧寄英云洒白华。不是阏氏秋塞苦，啼痕犹复点琵琶。
城上青山城下湖，仙郎官府似仙都。地舆西去雄吞蜀，江势东来迥带吴。
草泽课稀鱼荡没，琴堂讼少芋田芜。后先忧乐平生志，千古希文是范谟。
谢家亭馆客心惊，径草无媒雨益生。柳覆绮疏余迭藓，花摇石磴但流莺。
仇湖客散黄金后，精舍书闲白日声。偶见门前双燕子，徘徊独有主人情。
春城万水散晴湖，南北高峰相对孤。雨后舟航分气象，年来心迹落虚无。
只妨鱼鸟催人事，不厌菩提混世途。小折梅花携二子，竟无秀句吊林逋。
奕奕昆吾诧有神，双鱼遥忆附书晨。千秋玉玺传丞相，十袭瑶华赠美人。
错落蛟鼍吹雾雨，荧煌科斗拂星辰。江潭何事占鸡鹜，白岳黄山会结邻。
几向棠阴佛皂囊，俄闻鸣凤作朝阳。骊驹早发都门路，白笔长留谏苑光。
云去有天皆日月，时来何地不梯航。君恩已许生还日，且筑山前醉白堂。
辞荣我羡王琼玉，赠以江南白玉花。此花开满西昌县，江上蒲帆应到家。
收敛心情已息机，送行更咏白圭诗。归来纱帽笼头坐，莫遣流尘染素姿。
苍烟白石满空山，野寺深藏乱竹间。游客漫随清磬入，老僧长对落花閒。
潭边宿雨从龙去，树底残云伴鹤还。尽日临流恣幽赏，披襟坐遍石苔斑。
太守中都爱育才，南风五马散荒埃。香分鱼藻宾筵秩，诗奏菁莪教席开。
杜子敢辞安石聘，赵生端为退之来。清秋有约弦歌暇，杖履同登惠子台。
华发相将愧不才，客衣时复浣尘埃。久怜夜雨寒灯暗，重喜秋风马帐开。
宸阙天高看独步，宫庠地近候频来。星期好迓缑仙驾，一曲鸾笙月满台。
帘栊十二挂高寒，突兀楼台峙翠峦。六洞烟岚长绕座，双溪云月半凭栏。
丁丁樵斧飞春暮，杳杳渔舟泊夜阑。此日平原堪尽兴，深杯何惜醉词坛。
晶晶甘露滴祇树，君向此中长乐饥。纸帐日高眠起后，茶铛火绝客寻时。
先人交籍惟增感，近日科名总不知。我亦禅门办归宿，虎丘云极岭南陲。
廿年相见博罗城，夜夜僧庵绕佛行。白发宫人频语旧，青衫司马共伤情。
别离梦断经三载，踪迹人传在两京。若使寒灰能再热，与君同望一阳生。
丰沛英雄入彀来，春风桃李待栽培。千金久负屠龙艺，一笑重经戏马台。
云暗楚天鸿雁杳，酒酣燕市菊花开。分携话及乡邦事，二十年前首重回。
绛帻鸡鸣三殿晓，景阳钟动九天开。南山日飏金杯暖，北阙云扶玉辇来。
近侍衣冠同拜舞，遥闻仙乐暂徘徊。明良已际唐虞盛，欲效赓歌愧不才。
鹧鸪声断西日浮，君山未愁黄陵愁。白浪几何倾楚塞，金风既展讫神州。
萧飒万个撼斑管，迢递千古疑胶舟。贾至张说尔何物，落拓欲牵万里忧。
何物山房可荐茶，小儿特意采松花。回风随粉沾衣袖，宿露分甘入齿牙。
却老异方传药圃，动人清味落诗家。墙根玉笋堪同调，公餗侯鲭莫浪誇。
小阮书来求字说，篁翁属汝在躬行。杂然为学圣所戒，洿处作基那得成。
立志要同莘上尹，遗书休负洛中程。一缄不尽千里意，珍重先公手命名。
远望晴烟散绿蘋，推篷起坐整乌巾。野花开处多临驿，水鸟飞来似送人。
愁里听穷三日雨，客边吟别一分春。今朝已有寻芳客，来往东风陌上尘。
移家避寇逐行舟，离思茫茫正值秋。银箭水残河势断，碧空云净火星流。
机中锦字论长恨，江上青山忆旧游。自欲放怀犹未得，客情终日在眉头。
移家避寇逐行舟，对泣风前类楚囚。总为浮云能蔽日，更无鹰隼与高秋。
山牵别恨和愁断，树失河声绕郡流。日暮长堤更回首，云山漫漫使人愁。
移家避寇逐行舟，百感中来不自由。秦地故人成远梦，汉家宫阙动高秋。
云拖雨脚连天去，水带离声入梦流。谁念为儒逢世难，寂寥灯下不胜愁。
曾同五岳祖昆崙，亦有名贤亢德门。陈氏公卿俱似长，于家阴骘竟贻孙。
人嗟鹤化仙标远，帝宠龙图世泽存。述祖雄篇能写照，千秋云壑道逾尊。
楼前寒蝶过东家，阶下春江走白沙。静里移灯疑有影，酒边吹白半无花。
深随柳色添芳絮，巧与诗人斗鬓华。老眼平生贪素雨，不知更有水精霞。
逶迤避地出江陵，列戟朱门衅已乘。何用先朝频颂美，腹心曾不似张衡。
华堂漠漠悄寒轻，聊应芳辰设菜羹。竹外风烟开秀色，樽前荣日丽新晴。
占微谁问东方朔，思发空怀薛道衡。短鬓寂寥花胜在，相看无复少年情。
雪后江梅灿玉英，萧然人日半阴晴。杂占谁问东方朔，妙思空怀薛道衡。
綵胜千年传故事，菜盘七种荐春羹。白头不落山林事，又向名园听早莺。
自笑猖狂浪得名，吟笺犹未破新正。新欢到手身难暇，尤物当前命易轻。
闺阁裙衫争雪色，比邻丝管斗春声。诗家窠臼宜翻洗，人日慵拈薛道衡。
名山万仞白云封，千古人来忆卧龙。郭震志豪频倚剑，李躬望重几临雍。
弦歌未坏藏经壁，萍水徒悲过客踪。独讶题诗安处士，断碑多在最高峰。
有个小扉松下开，堂前蔬药绕畦栽。老翁抱孙不抱瓮，刚欲灌花山雨来。
老树槎牙匝涧生，弹琴树底月凄清。有时弦到真悲处，古战场中蟋蟀声。
春风无力柳条斜，新草微分一抹沙。欲向主人借锄插，扫开残雪种梅花。
村边杨柳已拖黄，一路云深旧讲堂。偶向梅花村里度，芒鞋到处雪痕香。
睡起难禁酒力加，醉时随卧白鸥沙。草堂位置新篱落，蕉叶西边橘试花。
谁为湘累费苦吟，楚人高谊比南金。即今不尽忠魂泪，犹是当年请死心。
得入青山便掩扉，半因衰病半狂痴。人前不尽三分话，酒后空哦几句诗。
膝下彩衣娱老母，案头黄卷付诸儿。扣门有客来相问，万事摇头说不知。
忠节看看老益强，江河谁谓斗堪量。万家厚泽四时雨，到处浓阴一树棠。
稷契眼中调重鼎，巢由林下稳方床。纤需负郭田堪秫，松底何年一尽觞。
山上清波水上尘，钱时花月宋时春。看官不识杭州语，只道相逢有北人。
手提三尺是龙泉，走马边城及少年。侠气至今销不得，散为烟雨蔽江天。
怕教雪落歌应懒，愁作云飞舞不轻。偷向东风啼柳畔，一行花雨一声莺。
城北城南雨满途，莺花无主月明孤。目中尽是山河恨，不独黄公旧酒垆。
曾共云山采药来，鹤舒台上竹窗开。松间昨夜闻清啸，人见亲骑白鹤回。
粤江枫落晓霜微，郁水连天秋雁飞。独忆与君行乐日，扁舟乘月访僧归。
一缄珍重寄辽东，诗卷仍将双管同。旧砚已焚无所用，祇应新句伴寒风。
津亭落木已纷纷，无那离情对夕曛。极浦风烟随鸟尽，寒潭秋色与僧分。
兰舟独载千峰月，竹杖同扶九曲云。此日江蓠正堪采，为余遥荐武夷君。
家家火树满城春，樽酒凭高入望新。锦浪半含灯色涌，轻风还送柳条频。
论文千载应推陆，下榻当年亦有陈。此地独怜经几烬，不堪重问阁中人。
百日都无一日闲，暂闲如在补陀山。难将面目从师勘，且向潮音洞里还。
久抱明珠懒暗投，凤毛千仞兴全收。黑头正喜冠加豸，稳步无劳杖刻鸠。
使者绣衣嵩少出，老人紫气岭南浮。悬知骢驭澄清急，遥借三花当酒筹。
九里山南楚汉争，风波翻覆走长鲸。霸图欲断中宵失，帝业时来一战成。
懒渡沧江惭你老，更无勍敌压韩彭。农人不识当时意，只得春霖事耦耕。
沙明水碧净无泥，三百滩盘上歙溪。两岸青山春欲暮，楝花飞尽竹鸡啼。
高才染翰五云中，役道登车揽辔同。雏有一毛殊是凤，驹无千里不为骢。
名乌业已承家学，字犬文须命国工。君自蜀人扬马后，同乡奕叶播清风。
心过虔江汩汩流，一峰晴处且夷犹。名家彭蠡湖西著，姓氏梁皇寺里留。
园列村庄皆歇马，池分沙溆各眠鸥。藏书自秘谁看得，闻说高僧共一楼。
深卧罗浮五十春，才名方外早曾闻。每迟高士吟楮叶，更喜閒僧语石云。
药圃影连祇树秀，梵书文映凤池芬。青山几处惭生客，故作芝歌遥赠君。
欲将风雅寿华簪，谁向春浮共此心。别有文灯传鹫岭，不教蝶梦到鸡林。
山留海鹤栽松遍，石凿春泉得月深。我亦多情云外侣，画堂他日会相寻。
柳溪弦管响通津，云是先生岳降晨。入座名贤联海国，投机高论起山人。
云移梵影松阴转，帘捲仙花玉盏频。丹峤月深螺渚梦，枝头应带石门春。
曾闻负铁铸金轮，觉海隆因属后人。意躁天中香已旧，阇耶手里麨重新。
清水欲收丹壑网，梵音先咒毒龙驯。胜缘久植遐龄祉，相见还期大冶春。
我来子去各东西，踪迹何殊鸿印泥。座上春风谁许挹，满庭棠影鸟空啼。
师席长虚知几年，雨寒尘暗广文毡。扬雄已老侯芭去，寂寞何人守太玄。
人到开怀易放歌，社翁此醉客频过。残棋未落商山皓，丽句先惊水部何。
乡曲论文耆旧少，橘林将实雪霜多。白头潇散风尘外，月旦从将水镜磨。
客舍萧条兴味清，綀囊犹有读书萤。一帘细雨梧桐老，闲写刘郎陋室铭。
蚯蚓结来成百合，海羊斗处即蜗牛。莫认夏枯为益母，须知萱草解忘忧。
老树兔丝犹独活，破窗故纸岂防风。不闻海马肥羊藿，只恐牵半踏鹿葱。
凌空高起玉梁横，万古桑干水自清。文轨会同当盛世，山河表里壮神京。
几株细柳藏莺啭，一路飞花送马行。今日重来迎鹤驾，春风陌上接珂声。
尚书接武蚤相知，令弟才华老更奇。拜命一朝辞帝阙，束书万里赴滇池。
柳边问驿云藏树，花底看山酒满卮。藩府日长公事简，题诗还到碧鸡祠。
去年见客问相知，射目如何却中眉。安定教条西浙盛，尧夫易学后人疑。
水晶宫里风烟爽，琥珀杯中岁月驰。谁念姚江未归客，萧萧诗鬓忽成丝。
一从风信过元宵，南北枝头并寂寥。人有新妆江燕在，树无残怨粉痕消。
难凭驿使传千里，忍使春波渡六桥。总有逋仙诗百首，香魂狼籍不堪招。
月向天边夜夜生，秋风何处彩云横。鱼无密信来青海，蟢有闲丝挂晚晴。
春玉渐看腰似削，愁城不怕酒如兵。而今只合笼鹦鹉，能向琵琶唤小名。
江湖最乐是渔翁，何地无天着钓篷。见惯白鸥浑不避，一丝晴飏蓼花风。
孤舟夜听萧萧雨，两岸垂杨翠如许。恍讶湘江暮雨中，只欠钩辀鹧鸪语。
船囱偶尔披新图，长汀短渚相萦纡。琅玕一望渺无际，淋漓尚觉烟模糊。
高者凌空凤将起，下者垂垂采鸾尾。更忆湘君过九疑，羽葆参差乱云里。
明朝放棹徐州洪，不须局促仍推蓬。赤壁江中地远近，问讯彭城苏长公。
忆自奔归月宫里，来往东西若流水。崖前丹桂千度花，海底鱼龙几回死。
年年独守广寒宫，玉殿琼楼相映空。美人悠悠怀永夕，孤影眇眇临悲风。
泣血号天目欲瞽，丰隆磔云送寒雨。净洗铅华入素秋，始觉孀居心转苦。
琐窗听雨度寒宵，拟藉芳樽酬寂寥。空惭偷得长生药，此日清魂谁为招。
往年曾说蔡中郎，唾落骊珠颗颗香。却忆凉州辛苦地，个中滋味亦亲尝。
坐看初雪转霏微，已觉尖寒到客衣。岁事半于愁里过，乡心全在梦中归。
经秋寥落慵开卷，长日萧条静掩扉。却怪故人音信绝，海天空阔雁来稀。
春山窈窕带春城，公暇追游逐伴行。幽壑雨晴泉响近，隔林风细鸟飞轻。
经过不尽山中寺，归去空题石上名。独羡谢家芳草句，锵然犹自向人鸣。
新草如茵散不收，绿杨阴里大堤头。村村早食争挑菜，处处春耕乐饭牛。
刺眼尚看荆棘茂，多情偏忆蕙兰幽。可怜此夜池塘梦，一寸心藏万种愁。
周郊一望大田东，布谷声中雨满空。宿雾未收方杳缈，阴云渐合转溟濛。
乾坤不惜栽培力，畎亩全资润泽功。为想秋成登万宝，壤歌随处乐年丰。
闽南宪节旧冰衔，宦路相仍见阿咸。鹗荐几时惊捧檄，鹏抟今日快扬帆。
一毡风味元无改，三礼家声迥不凡。歌罢菁莪人已远，剑津何处隐龙函。
河西老卒不知秋，独倚营门望戍楼。芦管声中千里月，万行征泪一时流。
长安城中多车马，日暮相逢杜陵下。半语未交意已倾，馀人琐琐何为者。
谁云州郡有缠牵，自是高情接胜筵。选地张油宜望海，建瓶泻酒胜如川。
层城未阖娱遥夜，列宿初稀美碧天。政务从容能好客，一时良牧最称贤。
高馆张筵压海堧，平临极浦俯涛澜。洪流挹入黄金盏，清汉孤悬白玉盘。
席上鸣笳聊起舞，风前秉烛更留欢。振衣渐觉襟裾重，忘却萧萧霜露寒。
白浪如山潮拥来，长江东去海门开。天连极浦鸟飞尽，日落空林船正回。
翠干分枝和露至，芳根得土带烟栽。园池摇落秋风里，只待红英映水开。
书签药盎不曾閒，澹泊儒门合斩关。万死得来终有用，六尘飞处坐如山。
翩翩旌旆壮游观，寄迹朱明臈意寒。人在半空鸣玉佩，日从疏木照玄冠。
铁桥风过泉初急，丹灶霞深石未乾。忽问英州唐别驾，伫看驱轸上长安。
陆淞发解上青云，沈炼吴绅素出群。天下何尝无吉士，老夫端亦贺斯文。
三元偶尔还遭际，一贯从来不易闻。分付平湖诸后进，年光遮莫蹉毫分。
大堤堤上谁家女，高敞红楼傍江渚。南商北客皆拢船，两两邀郎笑相语。
池亭五月开新荷，烹鲜劝酒意气多。清歌妙舞翻红袖，银烛金杯映翠娥。
风流不落秋娘后，搊筝每露春葱手。迎新昨日蔫樱桃，送旧今朝折杨柳。
不谓兴衰反掌间，镜中憔悴泣双鬟。一朝嫁作商人妇，满目风波非旧颜。
一腹便便六籍含，古今名理恣沈酣。九苞文彩鸣阳凤，五色胸肠食锦蚕。
策拟河汾还自秘，门深光范岂轻参。弱流未鼓凌风楫，蓬阙巍巍接蔚蓝。
五夜春回北斗边，东风江上雨连天。干戈未息龙蛇岁，日月空催犬马年。
药石岂能裨世用，山林何待起遗贤。诸公戮力扶王室，独向茅檐理断编。
东风兰蕙已抽簪，雨遍天涯绿满林。共惜仙舟频鼓枻，暂留禅阁细论心。
太虚苍白浮云转，泗水渊源到海深。鹿洞鹅湖原有约，短筇应拟重相寻。
黄甲同登二十年，鹓班每共早朝天。忽惊解组旋行旆，那忍分襟对别筵。
客路西风飘冻雪，关城落木锁寒烟。到家旧业知何处，书屋依然枕石田。
绿袍乌帽南游客，青琐黄扉早致身。日月重光容直道，风云要路贵清贫。
蘼芜两岸卢沟雨，竹叶一樽燕市春。吴下故人如我问，揬花应待桂香新。
一官迢递大江西，把酒都门惜解携。孤棹远经秋浦驿，双凫遥向弋阳溪。
荐章已应丹书诏，祖席还分綵笔题。好向山城敷惠泽，循良应与古人齐。
少小曾陪老画师，惯看墨汁洒淋漓。客边展卷心如醉，落月山窗起梦思。
平原亦有罗浮事，况尔樵逢弈局仙。刘画李临茅彦勒，桃花源记托陶传。
一局忘言意若何，古松流水白云多。回看石室山前路，肯信樵夫有烂柯。
松风冉冉羽衣轻，石上谈棋笑语清。樵客岂知人世换，山童遥指海尘生。
碧桃落尽又春去，白鹤归来空月明。一着山中犹未了，人间流落不胜情。
登高久撇故山欢，客里茱萸谁与看。霞影远浮烟屿碧，蛩鸣空入杵砧寒。
三秋晚节怜黄菊，一盏清芬泛紫兰。短发寄情何处是，园林池畔旧渔竿。
欲还吹帽笑慵疏，衙舍繇来非爱庐。沤渚澄清秋色老，寒风淅沥树声初。
湖湘几度飞鸿迹，旅邸频惊阵雁书。紫蟹应知霜后熟，持螯斗酒遍乡闾。
漠漠平畴沙鹭飞，畇畇樊圃野莺啼。绿针白水秧千亩，黄蝶青苔菜几畦。
脚踏莓苔随意往，手持竹杖与眉齐。兴来独得幽閒趣，满眼春光取次题。
五凤楼头百八钟，万鸦飞动晓天红。玉绳影转瑶阶日，金薤香生紫阁风。
夺锦文章清禁里，登瀛人物玉堂中。回看人世仙凡隔，弱水浮埃迥不同。
独坐不知秋日短，行年唯有鬓霜新。病过柳市愁京兆，梦记番禺狎海人。
泡影勋名消易得，牢骚日月阅来亲。乌藤拄杖明朝事，怕见丹枫映水滨。
残阳隐地红炯炯，角巾弄影青离离。暝烟散空归鸟下，白露被野寒虫悲。
剧谈杂出觞政乱，佳句欲吐灯花知。小人夙抱杞狂疾，假日偷欢同鷾鸸。
枝山磊落倚东山，雪桧霜松许共攀。文字虚名今且愧，疏慵物议古来艰。
平生肺腑篇章内，身外金兰梦寐间。万卷旧书千石酒，两人相对白头闲。
蓬头赤脚勘书忙，顶不笼巾腿不裳。日日饮醇聊弄妇，登床步入大槐乡。
忽见银河水倒倾，森森毛发不胜清。悟来只在空山顶，卧听松风夹雨声。
钧天有宫名广寒，上有桂树青团团。刚风迥隔九万里，何人飞梦游其间。
乃是萤窗读书客，清夜神游生羽翼。手搴天上最高枝，来向人间占桂籍。
我闻昔贤曾梦松，他日徵应十八公。世间万事有先兆，精神交感潜相通。
人生出处有定分，身外悠悠不须问。致身富贵须流芳，青史千年有公论。
河西烽急羽书驰，岂谓昆弥负圣慈。马市久窥秦障塞，雁关新拥汉旌旗。
铜符遣将还今日，金印封王讵异时。万里护羌先绝幕，胡儿应自哭燕支。
烟和日翠且重楼，汹汹绮罗悲此州。碧草可容漳浦卧，官梅真忆广陵游。
来鸿去燕催今昔，柏叶薇花阻倡酬。兴发春山能约往，冰开仙楫拟乘流。
海棠花开秋雨霏，休将迟暮怨芳菲。东园桃李盈千树，昨日秾华今日稀。
灯火春城漏下迟，薄罗寒透五更时。莺迁上谷声初转，花隔东风信未知。
仕汉恩深惭壮业，报刘心远滞还期。天街望处无端喜，南极光连北斗垂。
千里正愁归远道，一灯深喜借馀光。不缘骏马威相近，岂得豺狼迹自藏。
桥市水云兼上下，斗城星宿接低昂。南都浪说神仙府，不道神仙夜亦忙。
月宫秋冷桂团团，岁岁花开只自攀。共在人间说天上，不知天上忆人间。
高堂春酒莫辞倾，此夕弧南星正明。莱服频翻娱绮席，南陔新谱入瑶笙。
西来王母蟠桃熟，东望函关紫气横。寿域无涯才七十，蓬瀛还看海尘生。
道前宝扇拥花骢，当日君恩第一浓。不是华清事游幸，后人那得见娇容。
路出都门指八闽，送君方值柳条春。汉庭循吏推黄霸，颍郡遗民望寇恂。
雪水满江催画鹢，棠阴夹道引朱轮。铨衡考绩论公最，知是专城第一人。
初归西掖掌丝纶，共喜中朝接缙绅。练达久明钦恤意，迁除又拜宠恩新。
舟移汉水还经楚，路入函关远向秦。华岳秋清五千仞，行应挂笏看嶙峋。
盘根错节玉交加，五月长安亦放花。惟有夫君堪把赠，春风从此满天涯。
面面青山段段云，群鸦声里记朝曛。风前栉发凭谁握，灯下哦诗只自闻。
春去庭花空落子，天回星斗始成文。穷愁最有虞卿梦，操笔踟蹰问典坟。
鞦韆旧俗讲堂东，稚子相呼我半聋。莫对春风思拍拍，应随释氏说空空。
染红濡绿诗魂远，去国怀乡客意同。先冢纸钱投未得，几声啼鸟落花中。
百累长从梦里休，起来尘土塞胸头。溪山风雪年年路，灯火琴书夜夜楼。
众草未愁啼鴂早，震雷堪报蛰龙幽。人生只合推行止，云物无心自去留。
锦城春暖独乘骢，行看芙蓉秋晚红。一笑峨嵋山颤雪，再吟巫峡水增风。
高冈遮莫鸣孤凤，层汉犹能峙蛰龙。江上题诗多感激，分明北斗酒杯中。
讲堂万卷古今文，车马炎炎过不闻。平地江湖三日雨，遍空楼阁半岩云。
草知深意年年发，酒恋枮肠日日曛。冷煖不须分桂李，臭香从古说莸薰。
秋风吹雁过西东，怪事无劳问太空。安陆江头一杯酒，月明寒浪逐孤篷。
浪里牵舟面面山，虔州十八是平滩。征鸿不逐随阳伴，万里孤鸣月夜寒。
十载奎娄避剑光，不应流落在遐荒。重磨未得丰城土，中夜弹歌断客肠。
敬为先生拜此亭，午风澹澹树青青。书生苦被文名累，始羡长吟过洞庭。
捲将流水上巅崖，处处荒林隐宿霾。千古此名传独好，祗云仙子堕金钗。
榴红行色映恢台，折柳缤纷荫水隈。夙羡掷金孙绰赋，今看前席贾生才。
蓬池日近频颁鲙，鳌禁云深半覆槐。次第丝纶劳启沃，三篇说命补天裁。
嵇康懒性老还疏，孙绰才峰秀有馀。世上不知司马赋，人间今宝右军书。
从来燕雀争嘲凤，可惜蛟龙只混鱼。尚忆去年春二月，碧桃花下驻高车。
二老文章压汉京，瑶篇春映日华清。蔡邕东观琴中韵，孙绰天台赋里情。
芳草满洲分白鹭，杂花生树乱黄莺。漆园司马仙风别，十二楼中咏五城。
满林烟雨晓濛濛，万个琅玕半淡浓。向晚江风吹不散，无端飞翠入帘栊。
南都秉节望如山，总宪重来父老欢。杨绾相唐骄侈格，长孺在汉觐觎寒。
功收治水三旬易，策救饥民十万难。今日仙輀向琼海，野人酹酒泣江干。
楼船青雀繫河梁，别思天涯酒一觞。兰佩乍分心上结，柳丝新折路头霜。
碧霄有梦吴洲远，明月无情越水长。却忆子猷书剑外，暮山云雨似潇湘。
师席春风已数年，纶恩新拜六曹先。极知国子思韩愈，又见铨衡待傅玄。
冰鉴旧京悬画省，文星中夜烛江天。金陵寄迹应难久，黄阁行看简上贤。
仲夏五日箫鼓竞，薛老峰前舟可怜。水下九龙江意远，山回五虎地维偏。
故情幸不遗高适，豪论能无屈傅玄。万事糺纷人代里，聊为酩酊答风烟。
潇潇暮雨湿行装，托宿仙宫夜正长。自有灵符驱毒蟒，至今灵气护虚堂。
常怀鹤背人如玉，未就丹砂鬓渐霜。叹息登高无限意，天涯明日又重阳。
高楼谷日欢同赏，弄柳攀梅又此时。开岁斜川谁共往，暮春沂水尔何迟。
年丰绿蚁邻能续，谷煖黄莺树屡移。满眼物华喧勃勃，即看岩壑迥多姿。
剧游芹观贪寻历，度岭穿林坐翠涛。山里杯盘吾自放，镜中冰雪鬓何逃。
路难时欲辞朱绂，洞窈春应长碧桃。惆怅暮云堪酩酊，古原斜日满蓬蒿。
百琲明珠照画楼，闺中林下并难俦。新词尽压周公瑾，绝唱先传宋子侯。
落月素琴千里梦，西风团扇十年愁。亦知王母遥相忆，肯放双成到白头。
苦忆东京宋子侯，娇娆歌曲擅风流。金花灿烂萦金谷，玉树玲珑照玉楼。
西第壶觞频啸傲，东园车马盛淹留。一尊何日长安市，醉插霜华任满头。
三十年前宋子侯，名花倾国烂溪头。箫声断绝秦楼闭，何处重携弄玉游。
高台木末起悲风，故宅萧条汉孔融。碧草有情迟落照，青山何处吊孤忠。
前村鸟掠半溪雨，隔岸潮生远寺钟。往事怜君那得醉，一尊寒色楚江东。
寻芳半在有无中，踏遍莎溪屐未穷。到耳潮声烟际落，扑人花气鼻端浓。
鸟知狎客驯空砌，云学安禅绕定松。坐久露台清啸起，水光和月上朣胧。
笑语依然步绿苔，天风环佩下瑶台。生前几见乘鸾过，死去何因捉蝶来。
频顾带移怜瘦损，恍惊钗坠迸疑猜。早知香魄还奔月，拥定霓裳不放回。
万苦萦心不可论，又看秋色满郊原。孤云逝水归何处，落月啼乌正绕门。
养乏旨甘空往恨，教存忠孝是深恩。因思昔日门墙下，道义能令士习敦。
过我频将道义论，可堪斜日映秋原。茶炉火断空淹坐，松径风回欲掩门。
泪尽尚惭诗句意，情深何止故交恩。欧公乡里庐陵是，吾省文风已复敦。
亭亭文笔玉嶙峋，下有层楼回出尘。四壁芸香浮汗简，三更藜焰逼穹旻。
元方别驾声华旧，小阮黉宫教泽新。寄语云仍宜努力，莫教家学负前人。
胜日寻僧到上方，满山空翠湿衣裳。树围西崦春云绿，花落平池暮雨香。
独鹤静依岩下宿，潜鳞多向沼中藏。幼卿去后欧曾老，翰墨今谁嗣耿光。
阳清高与太清俱，朱也相从别业居。若借半间云共卧，不知何处是吾庐。
翠渠绕舍净无埃，渠上孤亭傍竹开。数载各因微禄去，今朝同载小舟来。
闲听啼鸟裁诗句，笑对青山酌酒杯。情景留人归未得，隔林已见晚鸦回。
好景谁将此画移，百年老子一裘披。素琴不许閒人听，只有高山流水知。
飞舄长弓紫气高，驱驰王事寸心劳。乌桓月黑迷犀甲，雁塞云黄接虎韬。
禁漏尚闻金琐闼，御香犹惹锦罗袍。刘郎老矣归来晚，花落山中旧种桃。
银烛铜槃起绛烟，寒威不到玉缸前。周旋忽共衔杯夕，慷慨何如揽辔年。
绿绶可能搴薜荔，青山犹得奉櫜鞬。即看蒋诩开三径，岂乏风流二仲贤。
石坛露湿参差桂，金粟凝香秋欲坠。仙人独抱玉壶冰，忘坐凉茵翠莎地。
启囊促软膝上招，素商绕指风泠泠。姮娥久居东海底，聆音瞬息来青冥。
寒兔停舂耳倾倒，蟾蜍睛炯光相射。万籁无声声愈清，九天一扫云潜迹。
弦润徽寒灏气浓，心神融会广庭中。夜深曲尽振衣起，俯视八极尘氛空。
梦醒浑疑未别离，止舟却喜似归时。情亲千里劳相送，衰病三秋指远期。
闾左又兴秦戌役，殿前曾识汉官仪。琵琶商妇君休听，恐动王涯贝锦辞。
金羁细马出明光，碧色罗衣锦绣香。行过玉河三百骑，少年争说李东阳。
杨柳深深桑叶新，田家儿女乐芳春。刲羊击豕禳瘟鬼，击鼓焚香赛土神。
银烛金杯映绮堂，呼儿击鼓脍肥羊。青衫黄帽插花去，知是东家新妇郎。
梦断高阳旧酒徒，坐惊神语落虚无。若教对饮应差胜，纵使微醺不用扶。
往事分明成一笑，远情珍重得双壶。次公亦是酲狂客，幸未粗豪比灌夫。
懒携行杖踏莓苔，寂寂残樽对雨开。开口秪应心独语，闭门休问客谁来。
幽居有道堪藏拙，巧宦逢时亦自才。试问白头冠盖地，几人相见绝嫌猜。
翠笼珍果望还赊，报我真应愧木瓜。采掇恐沾秋径湿，传看不觉夜灯斜。
饱知实德非虚语，脱尽浮华是大家。异物清诗两奇绝，渴心何必建溪茶。
抽黄媲白总称才，谁遣山栀入画来。似为诗家少知己，杜陵吟罢不曾开。
千载经纶一秃翁，王公谁不仰高风。缘何坐所添丁惨，不住山中住洛中。
天风吹我上层檐，望入中边逸兴添。草暗黄沙迷远近，山连紫塞见毫纤。
筹边自愧李德裕，忧国谁如范仲淹。耐此高寒属吾辈，不须重挂却寒帘。
五载西行同苦辛，扶持老病最情真。千山雨雪独骑马，万里沙场不见人。
京国归来天阙近，乡闾去建法幢新。今朝相见仍相别，目断孤云碧海滨。
吴松江上看春雨，客路扁舟三月行。两岸人家插杨柳，不知今日是清明。
落日黄尘五国城，中原回首几含情。已无过雁传家信，独有松枝喜鹊鸣。
艮岳秋深百卉腓，胡尘吹满衮龙衣。凄凉五国城边路，得似寒江独棹归。
红颜白发映青袍，三十年前白下桥。乱后重逢天竺寺，相看如梦说前朝。
潘郎雅自爱閒居，世业先朝典石渠。红字镂牙悬秘检，綵毫抽牍写新书。
堂开绿野春相媚，思濯澄江锦不如。知是凤毛将振藻，青藜光照绮窗疏。
幸逢伯乐得前驱，十载重瞻汗血驹。羊城一色桃花县，凤水千株柳树庐。
衣钵敢云传自我，箕裘原是属诸孤。君归知己如相问，为道韩山即镜湖。
圣世文明赑屃知，千年石鼓弄新姿。苔风藓雨痕皆化，岩秀壑流势自宜。
三绝明兼摩诘画，五纹暗带少陵诗。依稀洙泗尼山色，掩映皇畿焕羽仪。
红蕖曲巷未生潮，记得同君过小桥。烟水隔江春暖暖，牛羊争路雨潇潇。
忘忧共笑身流落，习懒都忘地寂寥。今夕一杯秋月院，独吟空绕绿芭蕉。
腊暖江清弄野烟，四朝身老鬓犹玄。度关早识真人气，钓渭今同尚父年。
丛桂两山供拄笏，梅花千树傍开筵。谁言除夕当明夕，柏酒春风岁岁传。
凄凄寒雨滞孤城，却望仙舟寄此情。不厌众人訾大雅，为怜吾友信平生。
树留数叶蝉争噪，沼散群鱼鹤独行。绿酒在尊心在酒，愿随沧海向东倾。
终岁閒踪伴老渔，笑辞蜗角买舟居。临风惟念知交好，顾影谁怜患难馀。
潮落分明摇菡萏，天空依旧吐蟾蜍。丈夫本自心如水，何用中山一箧书。
沧海钓鳌鳌未得，梦中心事肯忘机。终持万丈丝纶去，直上虞廷补衮衣。
哀哀血泪滴重泉，化作琅玕出道边。负土宗生真并美，泣林孟氏漫称贤。
人言定许孙枝盛，天道应怜孝节坚。奇瑞昭彰见风化，我烦太史续新编。
官到瓜期鬓已皤，好随诸少问銮坡。一犀水怪燃初尽，白日青天照已多。
胡丈悟来当易退，冯唐老去欲如何。苏庠但问蓬莱地，公有仙风道骨么。
佩声遥出凤池头，倚席弹冠喜气周。万里风云瞻北极，九霄花萼壮南楼。
秦关尽拱飞甍外，汉署堪怜并辔秋。莫向长安添别恨，冰天旭日照炎洲。
独蔽江淮阻贼兵，乾坤回首尽膻腥。何人肯救睢阳急，不使忠臣负忍名。
渔艇官舟晓泊同，蜀江愁雾不愁风。烟生野聚汀寒外，云满山城水气中。
曲岸川回翻似尽，遥天峰没却如空。依稀往日丹枫路，稍见霜前远近红。
清秋但觉晓犹清，起趁空明绕砌行。在竹露沾星下影，出林鸦带夜来声。
烟随历乱孤光去，人语稀微众动生。高枕倒衣皆此际，纷然喧静各为情。
闲园无意作衰天，水气花阴事事然。霜后芙蓉犹有露，冬前杨柳暂为烟。
鱼龙夜惜残秋去，乌鹊寒惊片月迁。四序栖寻吾欲遍，爱君不独在林泉。
潮褪金焦岸稍巉，断虹嵌壁剑双椷。岚堆积翠深藏壑，雨隔残红半露岩。
近海蜃睛朝列市，乘风鱼背昼张帆。新荷香遍吴江水，思制潇湘隐士衫。
鸣榔打鼓暮乘潮，借得官舟胜客?。奴子暂时聊意气，朋从此日也逍遥。
公然耽首横银榜，无数渔罾避画桡。睡醒却询瓜步岸，长年前指广陵桥。
偶向残冬遇洛神，孤情只道立先春。今从九月过三月，疑是前身与后身。
物值同时妒亦宜，梅花今见子离离。相逢洞口千红里，素影当前君不知。
每笑梅花太畏喧，一身自许历寒温。春风特念冰霜后，邀与春花共慰存。
我著烟蓑钓海滨，子还花县谒慈亲。盈亏有数应同月，聚散无凭却类尘。
丹凤楼前辞采仗，紫骝马上看青春。逢人莫问兰亭事，俛仰之间迹已陈。
巴流百折浑东注，五两风高逐流去。楚云截断相思情，极目吴山在何处。
射鸭堂深荫楝花，挂罾湖浅多鱼虾。紫袍金带束高阁，翻觉少年生计差。
万里层阴暗赤霄，鼎湖霜冷草萧萧。惊传夜猎还西内，怅望鸡鸣视早朝。
三殿日高丹扆在，九原云断翠华遥。飘零独有湘皋恨，愁对秋风拂早貂。
吴绫三尺黄痴画，珍袭元从存一斋。五十七年慈母念，寻常一笑故人来。
版留苏氏情尤著，记属昌黎手自裁。对客焚香还再拜，雕盘擎向影堂开。
违君伏枕才三日，念我移书忽数行。岂有文园供病肺，何缘芳讯浣枯肠。
悲秋岂惜今年鬓，感岁唯添旧日方。但使维摩能上乘，不妨腰瘦沈家郎。
勤劬灯火君同我，济会风云我共君。天上看花连日醉，人间偷眼赐衣新。
青山济济荣归路，白发垂垂笑倚门。祝寿声中人起舞，鼓挝催唤酒杯频。
落落湖湘度几秋，天涯身远易生愁。自甘薄分无青眼，谁向荒陬问白头。
扣户忽惊巴蜀客，飞缄光照岳阳楼。开封细阅行行意，始信人间有旧游。
台上青山台下花，送君春色漫无涯。香来竹里客庖酒，烟起松间僧舍茶。
凤迹湮随榛莽废，莺声繁杂管弦哗。碧天远影长江尽，兴逐西风博望槎。
投迹穷山休便休，閒身犹抱古今愁。百年自分田园乐，万里谁思社稷忧。
郭令岂无陶令志，董生宁有贾生筹。经纶本是男儿事，莫理雕虫到白头。
布衣相见又空还，好去留心几格间。无月读书方就寝，有诗题石始登山。
下帷董子宁思佚，运甓陶公不爱閒。自恨青春皆浪过，于今为尔惜红颜。
仙真授得金桥箓，家庆荣夸绿树枝。汤饼尽多珠履客，诞弥重见续周诗。
琼枝灿错绕华筵，寿酌逢翁兴独偏。野鹤顶成年自永，孤松苓就老踰坚。
七贤才一谁堪续，四老馀三数可填。徙倚庄椿歌此曲，又从熙穆论篯铿。
恭惟圣代开东观，诏选诸儒会石渠。金匮已抽司马史，牙签犹藉邺侯书。
献芹耿耿心期在，汗竹依依手泽馀。从此墨庄淮左盛，汉庭卜式意何如。
剑履从容出九重，双旌遥指大江东。蕃宣久著周邦誉，馈饷曾推汉殿功。
六代山河登眺外，两都筹策指挥中。风流画省应无事，赋就吴涛属便鸿。
握手青袍恋旧绨，华堂风雾酒频携。梅花东阁传新赋，桂树南山忆旧题。
万壑天香灵隐近，中峰月色广寒齐。淹留莫唱王孙曲，赫奕徵书到紫泥。
倦草淮南大小山，此身长与白云閒。南邻北舍相欢洽，西陌东阡自往还。
笔势纵横惊雨骤，文词奇古发天悭。几时共剪西窗烛，尊酒高谈一破颜。
琼琯千秋有至人，朝元来此会群真。堂开止止标玄诀，凡质何缘景后尘。
曾共西湖醉画船，镜天花雨忆鸣弦。清歌欲坠孤山月，浩气真浮五色烟。
东省身同将倦鸟，南都官是半閒仙。不堪明日河桥别，相对秋堂画烛偏。
教铎分持客棹轻，青年文采属徐生。会稽山水占鹏运，建业衣冠起鹿鸣。
殷序暂为丁祭主，汉庭终拟甲科名。我来子去匆匆里，不尽沙头酒一行。
齐国能强理若何，因封即墨与烹阿。唐虞举措无过此，天下那消赏罚多。
寂寞云中又一秋，忽惊柿叶满峰头。九江澄汉堪闻雁，五老斜阳独上楼。
入郭应知泉石稳，投林殊叹道名浮。买山谁作住山计，辛苦都忘在沃州。
长安已误看花期，千里乡园有梦思。贫乏故人同卧起，萧条官道独凄其。
云飞每恨青山隔，水涸长嫌画舫迟。试问长年何日到，芙蓉秋水未开时。
欲绾相如赋倦游，归心频折大刀头。桃花一树空含笑，柳叶千丝尽唤愁。
狂逐春风眠北里，醉呼明月上南楼。应门莫怪齐竽拙，挟瑟时能过五侯。
东篱三径傍城开，十载空悬梦寐来。云本无心疑出岫，游曾有约为登台。
诗成郢调惊人句，墨副罗浮校乘才。闻道政成清似水，严陵滩下几潆洄。
露微不渐葛衣纤，金挟骄阳气更炎。槐国润馀酣斗蚁，桂宫清绝谩栖蟾。
青山雅共孤琴老，绿醑长分一枕恬。为谢南薰相料理，淡传花馤到筠帘。
淡日凉风雨乍收，赐金田畔纵遐游。数声渔笛閒听罢，人意清和泉石幽。
寻师不费草鞋钱，稳住西湖水一湾。欲识德云真面目，只须终日对青山。
众香国里正氤氲，独立风前自不群。一道宫娃齐拥出，国君头上有红云。
缟装素态实天工，绰约如何独自红。万绕千围中一朵，分明宰相肉屏风。
牡丹熣灿正宜时，白眼偏轻白玉枝。独尔灵心知此意，夜来私自上胭脂。
翠茎绿叶碧漪中，雪色偏他点染工。曾取桃花春靧面，崔家女出嫁薰风。
清香轻碧晓风时，立岸行人解道奇。千片白云霞一片，画诗曼妙待王维。
誓将七尺净胡尘，今日天山又勒铭。一战尽收回鹘马，长驱直捣老龙庭。
惆怅春残尽日中，新词欲写倦柔风。珠玑不逐猩毫落，意匠悠悠铸未工。
阅来承宠若为容，倦写蛾眉独倚风。满目杨花心绪乱，彷他桃李不言中。
翠霭银塘红蓼花，玉人青镜送仙槎。山光怅别孤云暮，帆影关情落照斜。
五马春归漳水际，孤鸿秋断海天涯。何郎无奈瓜期早，坐遣清风去思赊。
小洞传呼启碧萝，逢迎无奈竹婆娑。山樽有兴花为妓，檀板无声鸟作歌。
宦海冠裳萍梗迹，浮生日月玉人梭。寇公此日真难借，白首相酬莫厌多。
赤夏辞东何处游，五云直北是瀛洲。华胥梦破孤城月，玄朔情违一叶舟。
白雪俄惊调沧海，綵毫无计侍清秋。幽岩莫逆佳期在，早晚霜台慰别愁。
汾阳将略早登坛，免胄能令虏胆寒。声伎却因名相减，立功容易处功难。
西风两鬓已苍然，万事无心只任天。细饮黄花新酒味，长吟绿竹旧诗篇。
登高未落龙山帽，尽兴先回剡曲船。后夜定知窗外月，照人凉冷不成眠。
一庵潇洒何年构，半近青山半近原。群木丛中留古冢，小轩明处见孤村。
灶烧落叶茶烟湿，门掩苍云竹日昏。羡尔主宾无个事，晚凉堂上注芳尊。
九日乡心正郁纡，送君况复唱吴趋。但将青镜照华发，孤负黄花共紫萸。
文字纵令人激赏，功名且任鬼揶揄。到家为问奚元启，何事经年不寄书。
谁作渔台枕碧湾，却疑神斧凿南山。一竿风月无边趣，万顷烟波岂等閒。
不管周车来吕渭，祇妨汉使到严滩。江湖我亦归休者，春鲤秋鲈伴醉颜。
瑶峰玉树玛瑙坡，宝祐墨本来宣和。天山羝乳纥干雀，此景此意将如何。
御笔中题福王字，生绡上遣龙图志。凤山日永万机轻，廊庙几人同受赐。
天人想像冰雪颜，好文亦自非等閒。诏书屡表濂洛辈，词翰却在陈隋间。
三百年来惊物换，散落尘寰充一玩。摩挲为赋怀古篇，安得虹光射霄汉。
金风吹绽紫绡囊，零落宣和御墨香。犹喜稍头风露少，南枝有子殿秋光。
谁为囊钱论有无，故人今夕共呼卢。关山玉笛哀初散，霄汉金茎渴未苏。
太乐尚容求作令，高阳宁得少吾徒。衡阳南望相将去，好待秋风出五潴。
百叠青山一水回，使君乘暇访蓬莱。双轓斜映丹砂出，千骑遥从碧涧来。
佳气迥连勾漏洞，霞标时起会灵台。悬知不少天台兴，受简空惭作赋才。
铭旌前日别金台，故吏门生安在哉。黄叶孤村荆桂老，青山连骑越香来。
人思旧德闻吹笛，鸟避新阡下啄苔。欲了平生功德状，到时须打墓碑回。
黄金谁问买端溪，羊祜残碑我解题。一饭可忘公吐握，千秋遗爱广东西。
寒泷急雨飞涛恶，夜峡啼?哭月低。不为高堂兼卧病，天涯絮酒肯教携。
九陌名花照锦衣，遂溪人已望旌旗。乡山到眼声音侣，海国清时簿领稀。
日照官衙山荔熟，潮通县郭蟹螯肥。休嗟枳棘栖鸾凤，千里行看一奋飞。
肯学冯郎老汉曹，蚤知陶监挂宫袍。箧中旖旎余鸡舌，池上参差长凤毛。
奇石数拳心并古，清商一部兴弥高。闲来却笑非熊叟，即使垂竿也自劳。
江干丝雨洗残春，瘦朵浓条取次新。桐叶烟中遮去艇，麦苗风里数行人。
钟彝屡辨商周识，绢帖閒翻晋宋尘。碧草青畦烦指点，尚书高垒卧麒麟。
美名一自赋高轩，驹齿龙文客共尊。转眼十年成血汗，论心今日到文园。
禅峰映处天花落，笔兴飞来凤藻翻。我供晚厨香积馔，与君乘月醉秋原。
客子悲秋已惘然，那堪更著悼亡篇。独怜窃药人犹在，颇恨鸿都术未传。
归梦夜悬巫峡雨，孤鸿声断太湖天。素琴已悟无弦意，慢取鸾胶与续弦。
曙色昽昽动高阁，珠帘半捲春星落。佳人手把玉搔头，漫拂青鸾向绡幕。
夜来风雨何太狂，翻花擘蕊沾衣裳。今朝镜里比颜色，一倍春风生晓妆。
郎君少年盛文藻，綵笔如花恣幽讨。妾将鸣凤写芳心，君向为云掇瑶草。
腻粉嫣红碧玉卮，堂前未遣小姑知。劳君暂借如花笔，为画朝来双黛眉。
逆旅逢秋感倍深，美人何处坐鸣琴。南宫只隔西河水，一夜相思万里心。
兴元天子甚仓皇，内相殷勤佐庙堂。仁义百篇唐孟子，文章千古汉贤良。
忠州白骨神灵护，信史芳名日月光。早识卢裴真小辈，先生归去卧沧浪。
神州难复旧山河，散尽熊貔事讲和。驴背看来犹?铄，朝廷谁说召廉颇。
白苇黄茅都一概，苍松何意入云栽。练江秀句今如谢，橄榄余甘旧属梅。
溪阁熟眠秋到寺，石亭壮观雨兼雷。怜君醉后谈能胜，倩取湖光为洗杯。
丛竹生鞭晚稻齐，石桥重访古时题。谷云未出俄成雨，檐瓦初鸣已涨溪。
月气忽穿残蜺断，乱山翻在夕阳西。秦碑解读随君读，苔磴从高不湿泥。
黄鹄歌残调转悲，鸳鸯冢畔梦犹疑。只应池上双莲影，得似当年镜里时。
双窥双语镜中妆，莲叶莲花总断肠。几倩西风洗红粉，断香零露老秋房。
双溪港口泊幽梦，石帆山下朝炊动。荒村客到松鼠奔，小市人喧竹排重。
我生百事松上针，虽有寸长何所用。石田千亩云外闲，去采灵芝为君种。
了无经术只甘眠，且免门人笑腹便。隔岁岂堪翻旧历，废琴端为发新弦。
低头我已推东野，高足谁能似郑玄。莫惜湖亭暂时语，夜潮偏送上滩船。
东西坊本依城市，大小山今有弟兄。拟卜幽栖分岭翠，好凭竹阁听泉声。
倦同飞鸟投林急，慵爱蜗牛戴屋行。湖上一椽聊尔尔，扶犁权与老农耕。
泪光如莹臂销红，一夕幽期月影中。千载重关萧寺静，更无环佩响轻风。
名勋开国挺人豪，督府光华日月高。骑马嘶云严棨戟，壶浆夹道迓旌旄。
孔明曾布龙蛇阵，吕望今传虎豹韬。南海功成归奏凯，宫花灼灼映恩袍。
得脱鲸鲵遂突围，驱驰不解战时衣。此身报国心常在，远道投人事已非。
一旅奋戈犹敌忾，二龙浮海竟何依。当时阃帅忠贞士，誓死同归志不违。
去岁君为蓟门客，燕山雪暗秦云白。马上相逢脱紫貂，朝回沽酒城南陌。
燕山此日雪雰雰，只见秦云不见君。胡天白雁南飞尽，千里相思那得闻。
雪刃亲将报不平，千金购首未分明。醉游酒市无人识，自鬻朱门变姓名。
送君南下巴渝深，予亦迢迢湘水心。前路不知何地别，千山万壑暮猿吟。
兴庆池头漏未阑，梨园弟子曲将残。花前更进凉州伎，无那西宫月色寒。
数口团栾舟作屋，四时温饱水为田。人来或问行藏事，不说桐江与渭川。
高秋不尽客愁宽，咫尺山楼一晤难。我已伤心惊往事，君还良夜忆清欢。
歌来白玉魂堪断，哭罢青山泪未残。一片灞陵驴上月，几时携手雪中看。
力尽重瞳霸气消，楚歌声里恨迢迢。贞魂化作原头草，不逐东风入汉郊。
爨下焦桐斸素琴，螳螂一曲妙掺音。谁知召对金商日，不识阳球有杀心。
崔嵬绝壁映江开，落日停舟上钓台。清节巳看垂万古，客星何意动三台。
林间冉冉青松满，烟际飞飞白鸟来。莫向风前倍增感，古今名迹几苍苔。
湘江湘水深如许，隔岸佳人隔花语。语罢月明秋满天，断续猿声何处所。
旅魂夜夜到乡关，觉后相思仍楚山。几番欲买君王棹，愁见湘姬竹上斑。
桂枝风冷夜悠悠，皓月呈空五彩流。莫怪停砧不能寐，从来闺阁怕逢秋。
岁晚江空岸草枯，故人舟楫向皇都。相逢不尽相违意，写得天寒欲雪图。
春事阑珊酒病瘳，山家谷雨早茶收。花前细细风双蝶，林外时时雨一鸠。
碧海丹丘无鹤驾，绿蓑青笠有渔舟。尘埃漫笑浮生梦，岘首于今薄试游。
千岩万壑玉层层，夜半山腰见佛灯。竹影扫窗尘不到，满床风雪定中僧。
自是中丞爱拍浮，得归天许五湖游。行空日月开双镜，欲雨乾坤共一抔。
此去鸱夷堪独赏，暂来羊仲不相求。知君尽识人间字，龙室真文可借雠。
一书天散五湖踪，回首黄山意万重。我出未应终诮凤，君归争已识屠龙。
弓藏战伐身犹在，鼎立文章代偶逢。俱道云中须魏尚，冯郎占对帝从容。
至竟徵书及谢安，风尘差不愧微官。千金为骏聊先骨，六月抟鹏暂养翰。
闻道解衣明主在，须留负弩细君看。烟岚瘴海还生色，铜柱当年墨未乾。
才闻抗疏乞林丘，又见除书出帝州。北极烟云时自变，东山花月未堪留。
地分秦楚连中夏，城带郧襄控上游。羊杜只今高宴会，千秋岘首失风流。
晚日论交汪玉卿，挥毫彷佛见西京。沾沾白雪无前辈，寂寂青云要主盟。
不知何物两道士，来摘香台石上霞。瞥见毫端出狮子，还惊匣里吐莲花。
故人讶我久无书，只到长安梦亦疏。万里周郎知此意，杖藜江上送长须。
浩渺凉风岁色徂，遥传尺素到江湖。谁誇特进鸾凰笔，自写滕王蛱蝶图。
明月万家愁外满，碧云千里望来孤。携琴会入东林社，徙倚莲花醉玉壶。
清风何处洒琴书，面面琳琅雪雨馀。千亩昼围中散宅，万竿晴拂子猷居。
声摇淇澳来中坐，翠拥潇湘护碧渠。尊酒欲寻长啸客，美人空谷正踟蹰。
谁讶轩辕旧物留，美人持赠自南州。传看玉质千秋上，不愧冰心万里投。
勋业杜陵堪徙倚，云山王绩任遨游。莫誇照胆秦宫事，一对蛾眉客自愁。
婺女寒芒接豫章，天孙云锦落持觞。金芝百本来西极，玉树三株耀北堂。
紫凤夜含灵笈舞，苍虬晨逐素书翔。窥帘敢作偷桃客，愿借天厨一脔尝。
来鹏姓僻人希睹，司马名成帝未闻。独有故人先识面，豫章前殿旧将军。
不断文鱼下楚波，一时春雪豫章多。怪他牛斗居然色，为有骊珠未尽过。
兰畹采来新结佩，桂丛招罢旧成歌。酒鎗原是嵇生物，把赠何家侈薜萝。
翩然聚首忽言归，立遣奚童趣赋诗。千里畏途当赤日，十分清兴寄乌丝。
贾生世共知才大，李广人犹恨数奇。悬榻故人专有待，飞腾应不后明时。
兵后残基绿草新，土荒石砌卧麒麟。昔年花木有千种，今日子孙无一人。
当面好山遥隔水，惊心啼鸟暗伤春。蔷薇寂寞沾清露，还似歌筵酒在唇。
玄露香浮白玉卮，共拚一醉对芳时。银河夜转斗横柄，火树春回花满枝。
绣户月明歌韵杳，丽谯风细漏声迟。惭予未得陪清赏，吟对寒窗绿幕垂。
记得危岩倚石楼，西湖烟景坐来收。遥岑寸碧空王殿，断岸飞凫独客舟。
九曲屏山因雨洗，六桥练水带花流。重游预订春来约，未许青山笑白头。
平生几到云居寺，直欲题诗满石房。千顷翠涛欹短帻，两峰斜日据匡床。
未经霜树多黄落，不出山僧更老苍。西阁夜凉清事足，一灯疏雨漏俱长。
落木清秋三日雨，故人乡曲白云房。病多自感双蓬鬓，根钝休论四大床。
乱石寒花栖暗壁，重林夕气莽烟苍。扁舟未尽湖山兴，一夜无端归梦长。
阅历风霜一缊袍，半年踪迹别东曹。边城春望海云远，候馆夜吟山月高。
不用绮筵张玳瑁，肯将行李载蒲萄。临分惆怅难为赠，笑指秦鞭与孟劳。
亲承圣语下瑶台，斋阁同携襆被来。茶瀹龙团閒啸咏，香凝燕寝喜追陪。
起看紫极璿杓转，坐待彤庭玉钥开。欲写芜词赓绝唱，愧非汝士轶群才。
莫道梁园路已荆，仙宗别馆是蓬瀛。楼台忽向空中见，洞壑偏从绝处生。
槛外风来松舞鹤，池边水至石飞鲸。一邱已擅山河胜，千载应同带砺盟。
小山兀起势疑倾，面面奇峰削不成。微径自能藏宛曲，幽岩原不碍空明。
登临此日无三岛，开辟当时有五丁。何处忽闻清啸发，恍从缑岭听吹笙。
独坐高斋汎羽觞，且看丛菊媚重阳。繁英乍吐丹霞色，冷艳全分白雪香。
好共清幽矜晚节，偏从摇落殿秋光。疏花短发能相倚，三径犹怜岁月长。
一水能通贯月槎，九秋偏赠傲霜花。琼枝濯濯深含露，紫艳丛丛细吐霞。
开傍松轩成晚节，分来蓬岛是仙葩。试论禁苑追陪日，何似园林乐事赊。
小结茅斋掩荜门，翛然风物似山村。一丘高卧身仍健，三径新锄菊尚存。
丽色盈盈开锦障，幽香冉冉注清尊。谁知摇落风霜候，偏荷栽培雨露恩。
新除药圃结亭台，倾国奇葩忽自开。霜后著花还傲菊，春前破萼?输梅。
韶华岂为三冬借，阳气真从九地回。敢谓青皇私绿野，名园桃李暗相猜。
花萼楼前过鹡鸰，群飞相逐总含情。非关原上秋声急，自傍林间淑景鸣。
影散瑶阶葵日午，音调玉管蕙风清。当时集木称奇瑞，何似仪庭应圣明。
九疑山下分奇种，百子房中吐瑞姿。朵朵黄云团羽盖，为迎金母下瑶池。
芙蓉为?菊为裳，高结重台散异香。见说君王频问寝，名花长映御袍黄。
冷艳疏枝擢素秋，结茅相对转清幽。摘来自喜簪蓬鬓，只恐黄花笑白头。
霭霭山云载雨浓，雨收还对两青峰。隔林幽鸟如相语，照水孤花只自容。
南陌春归惊短梦，西窗酒醒见高舂。拟参玉板禅师去，连日东风长箨龙。
鹤骨崚嶒鬓有丝，青衫才著便思归。高堂幸有亲堪养，未必功名与愿违。
诘旦欣传御历新，山城兹夕且停轮。岁时风俗非吾土，柏酒兰灯自故人。
剩有隔年枝上雪，潜移半夜坐中春。天涯相对难成寐，想像鸳班集紫宸。
荒垣落日草芊芊，愁听行人说木棉。白骨何能闻蟋蟀，游魂疑尚滞歌筵。
秋深葛岭荒明月，夜半西湖怨杜鹃。见说吴山多蔓草，冬青无树起寒烟。
紫盖千盘山转幽，还分岳色绕潭州。朱张院启松阴静，屈贾台连岸月秋。
泉折九回归洞壑，峰开一面见江流。官程且逐闲行伴，肯信吾能尽日游。
星亭绰约倚星山，长耀星华五岭间。来听洪涛翻翠壁，更临清泚弄潺湲。
九重应念海天遥，万里归心赋早朝。北阙风云看盛会，南闽氛祲喜全消。
明公报主终经国，贱子思亲忝贰谯。五月沧溟帆柁稳，荔风梅雨夜催潮。
一立彤墀喙便长，有时鲍老也当场。富平未起符离又，可悔弹文到李纲。
十万良家等蠛蠓，符离一夕水流红。魏公心法由来异，鼻息如雷学寇公。
昔年同听鹿鸣歌，浮世光阴转眼过。白发盈颠嗟我老，黄泉无路奈君何。
芹宫化雨英髦盛，花县春风惠泽多。独恨行营星遽殒，鲸鲵未睹伏天戈。
西风瘦尽骨棱棱，衽甲犹能日饮冰。暗地残氛终北扫，经天朝旭正东升。
千秋笑我愚张浚，万古令人唾李陵。偶读程婴忠鉴录，几回孤愤泪沾膺。
羽书遥自蓟门驰，关塞萧萧动鼓鼙。血战已闻膏草莽，神谋何日复城池。
女真祸宋须张浚，回纥危唐急子仪。自古中兴凭将略，草茅不乏帝王师。
潦漫槎头钓伴稀，龙门高韵苦相违。旧题白雪何人和，独泛苍梧几日归。
苔径不教收雀网，虹湖偏惜褪莲衣。浮云名迹那堪忆，蔬粝论文道岂非。
郁郁苞桑久托根，精灵忍为赴藤樽。北窗洗盏悠然酌，扶上苔阶试屐痕。
虎骨蒲须浪奏功，清芬那有此醇风。拜嘉不报空馀愧，镇日衰颜满镜红。
好士能诛笑躄人，士如毛遂更无伦。当时未解邯郸厄，门下谁知却帝秦。
园花灼灼总新奇，何事苍松发故迟。不向东风斗颜色，此心惟许雪霜知。
芦叶萧萧两岸秋，渔翁垂网在寒流。挥毫自是天工妙，意似磻溪欲往游。
三年诗到楚江分，张栻求诗更奈君。老面平生非故冷，山歌廊庙本难闻。
贫交揣尽惟当日，老硬消磨亦世纷。可得更辞门外客，小楼春独盎花薰。
千家县树古黔中，四望云烟锁翠峰。水引温泉分地利，雨来云洞仰神功。
朱门道学推张栻，宋室忠贤数魏公。郁郁遗阡今尚在，满山松柏撼高风。
崆峒倚剑意如何，故里题桥载笔过。百二山河磐石重，三千溟海积风多。
不将昼锦先分矢，欲赋无衣激枕戈。当宁筹笾方仄席，邺侯勋业肯蹉跎。
直驱海若作金墉，宪府秋蒐壮折冲。猛士何来因买骏，檄文挥去总雕龙。
水犀练取三千甲，天堑宁论百二重。老我雄心犹未尽，欣逢父老睹军容。
朱斿行部带明霞，不是桃源即若耶。颇忆江南梅信否，随风吹向赤松家。
三度相过二十年，中更陵谷几茫然。不须更揣神仙骨，似我林泉巳近仙。
不因簪绂恋京华，里有鸣珂赵世家。籍甚超宗毛是凤，依然江令笔生花。
郁林素业惟传石，闽峤官邮不饷茶。为问玄亭当日事，引觞曾否寿侯巴。
春深云霭簇溪头，风动涟漪织锦流。色映桃花通竹院，光翻练影上兰舟。
遥汀演漾鯈鱼乐，曲渚潆洄鹤观幽。可是雨霖沾溉足，遂成汪泽沛芳洲。
锦吹牙旌捧传轩，千官鹄立贺正元。十年供奉铜龙署，今旦传开白虎樽。
共羡使星人是法，毋轻秋省室曾温。知君蒿目多吁画，为借椒香奉至尊。
松梢浅着馀冬雪，兰若閒烧丙夜镫。一枕梦回衾似水，不知仙洞隔朱陵。
寒山不稳归飞鸟，锦字难传夜静鱼。闻说茂陵方病渴，莫修封禅数行书。
习家池上春昼长，主人爱客飞羽觞。梨园子弟纷成行，少年白晰称陈郎。
何晏之粉荀令香，技掩秦青音绕梁。翩翩广袖能回翔，脩眉高髻内家妆。
月中一曲舞霓裳，轻敲檀板按宫商。顿令四座生辉光，苏州刺史空断肠。
奈何与子非一乡，安得相从乐未央。人生及时须徜徉，莫令两鬓生秋霜。
涛沸中秋都似雷，碧天如洗见蓬莱。东方月出来何晏，一朵红云拥节来。
京师胜日称燕九，少年尽向城西走。白云观前作大会，射箭击毬人马吼。
古祠北与学宫依，箫鼓不来牲醴稀。如何义士文履善，不及道人丘处机。
正作希夷睡一斋，梦中有客打门开。谁知陋巷穷居处，也有閒人为我来。
吾子少年希圣解，老夫白首钓鱼台。卧林一语真肝肺，莫遣他时误不才。
十里莆南竹树村，九桥精舍太丘孙。衣冠屡报看花捷，水石疑留洗墨痕。
聘士高风今入画，尚书经学久专门。寄言莫坠藏修地，白鹿遗规可重论。
四十年来兰茝缘，数千里外隔云天。羹调鼎鼐消冰雪，雨洒干矛靖燧烟。
霄汉丘园星自异，曲江池草梦徒悬。民情到处堪图绘，郑侠前模今也传。
篝灯夜雨共论心，鼓角声寒玉漏沈。赵国竟全和氏璧，不疑宁取舍郎金。
花绫赐诰龙廷近，彩笔凝香燕署深。闻说孔君碑更好，人来烦寄客窗阴。
暂时学稼出淮村，一日瞻天入午门。又向清朝纡宠命，可无佳政及黎元。
锦波杨子浮春色，绿草秦城没烧痕。莫惜此行千里别，唯应思荅主人恩。
宜春台下放行舟，酌别多君谩习酬。三叠阳关歌浩浩，一溪杨柳水悠悠。
君期奋迹三层浪，我仰齐云百尺楼。脚板此行无障碍，项斯到处说风流。
残雪禁春亦不迟，晴烟送暖入帘帏。香飞别院梅初发，影过新痕日渐移。
风卷寒云山曝画，晴归庭树鸟吟诗。年来疏懒涩佳句，欲报琼瑶愧项斯。
白草和烟覆矮墙，一间茅屋野茫茫。居人不唾刘郎僣，犹把亭名号御庄。
竹洲洲上有幽居，为继先人结搆初。野径古梅春事旧，石池孤月夜光虚。
当时人去斯名重，绝代堂成仰则馀。须信乾淳经济在，异时家学有遗书。
吴郎少小解声诗，月露风云薄不为。孔雀东南将许偶，关睢窈窕是其师。
忽思海畔推诸沈，欲拗榴花寄一枝。不若买舟亲访却，深谈正是日长时。
炎天五马忆秋嘶，汉主何时召会稽。莫怪年来无尺素，雁飞不到七闽西。
郡符兼领武夷山，怀惠移家客未还。应是丹砂犹可学，江淹长向白云间。
江亭酌酒与君别，宦况如君亦壮哉。三郡苍生怀异政，十年清议惜奇才。
却金人去难留住，载米船回挽不来。自古登贤重循吏，会看高步上三台。
虎头门外浪如雷，来往舟航几度摧。竭力劳心开鹿步，先生真抱济世才。
春水平田鹭一群，黄花陌上野香薰。若为雨霁犹屯雾，总以松多易染云。
洞拂古莎来鹿女，原留新迹过山君。马蹄闲踏萧森影，夜月朝曦两不分。
长途一缕蚀山腰，麇至时逢伐木樵。地僻乍存三两户，溪多何止百千桥。
小园处处花相接，远望重重雪未消。半壁已惊千丈落，登峰犹自路迢迢。
几回披叶与穿花，于役登临望已奢。驿路只随晴雪去，山程常被晚云遮。
何村不是王官谷，到处堪为处士家。石骨鳞鳞溪练疾，故将竹筏代游槎。
五岳同游誓未忘，一藤独往泪千行。青山到处悲王粲，明月曾经照谢庄。
苏岭云开浓似黛，湘江春涨沸如汤。寻思旧日经行处，鸟语花飞总断肠。
苦向白头浪里行，青山也识旧书生。相逢谁胜黄江夏，不死差强皛正平。
天外云山金口驿，雨中杨柳武昌城。汉滨父老今安在，只合依他隐姓名。
豫章城下系扁舟，暂得南皮一日留。颂酒二豪先酩酊，称诗七子尽风流。
仙才已过周封史，帝胄谁如汉小侯。脩竹檀栾池水在，可因枚乘托千秋。
东风柳外暂停鞍，路入三槐又一关。感事席边频看剑，忧时花底独凭栏。
天连金阙彤云曙，日转薇垣紫气斑。台鼎付公何日了，慢谈嘉荔八年丹。
当年簪笔上岩廊，侃论英英斗宿光。龙德共瞻弥六合，凤鸣争睹出高冈。
谏章久赖敷民瘼，斧钺尤凭镇鬼方。闻道阿衡虚席久，徵书先已到莆阳。
土花斑剥锦模糊，一片寒冰出锻炉。致向书中称折角，捉来石上稳跏趺。
提携起舞旋长袖，慷慨酣歌缺唾壶。多谢司空饶博物，祗愁无地击珊瑚。
薇垣人去几春冬，曾说贤劳动九重。琬琰有文书大节，衣冠无计返生容。
家庭稿在青箱贮，方岳功成紫诰封。馀庆百年流未已，凤毛谁及谢超宗。
凤城垂柳为君攀，西去高轩指散关。望帝愁魂春树外，卧龙故垒夕阳间。
天悬鸟道连三峡，地入蚕丛控百蛮。到日不妨频吊古，讼庭草长簿书闲。
枳篱蓬径苏门西，春雨初过半是泥。聊借酒枪消簿领，每除花簟作禅栖。
病中书札宁辞懒，老去身名不厌低。自是芳兰易衰歇，可关鶗鴂尽情啼。
君家卜筑倚花泾，风物佳时许叩扃。石骨透烟通体绿，松身卧藓一边青。
纵横药树穿藤架，破碎溪山上画屏。记得年前曾往返，而今相忆鬓星星。
南奔北走家何在，七里滩前许剑来。厓海夜寒惟月上，冬青树老又花开。
侧身天地聊晞发，怅望江山独把杯。一掬当年知己泪，秋风洒尽下西台。
尚记蝉声过别枝，韶卿亦与谢翱期。流风莫叹诸方尽，五字重吟铁马诗。
二龙南去海茫茫，社屋寒来雁叫霜。万死搴旗还举义，千金脱险竟浮洋。
都城不泯忠臣祀，国论犹传政事堂。志士悲歌多感慨，后人谁识谢翱狂。
客里难持送客杯，愁肠几度为君开。特科方重词章选，小试应多簿领才。
兔窟击鲜山雪盛，蜂房割蜜县花开。官僚转觉麻亭好，谈笑何时许一陪。
三礼周旋起一经，凤皇鸣动九重听。爱云曾袖匡庐白，题石还磨剑阁青。
范记读馀心耿耿，楚骚歌罢鬓星星。长沙回首相思极，路隔湘东几驿亭。
閒倚船窗看水经，沧浪歌起隔江听。霜台简自它年白，雨寺灯犹昨夜青。
秋水南湖千万顷，晚云北斗四三星。重阳己负登高约，何处寻盟更有亭。
春风深巷旧豪奢，骏马银鞍日未斜。朱第空梁曾海燕，白门垂柳自宫鸦。
草香辇路销金粉，花发江城问酒家。君去定寻王谢宅，大帆明月向天涯。
词臣握节向中原，帝宠亲藩玉册尊。过市更持公子辔，抽毫应赋孝王园。
黄河浊浪今双下，少室三花尚几存。十载游梁曾作客，羡君兰佩奉明恩。
长安携手问游梁，曾忆同时谒建章。开阁尔为丞相客，过江吾愧尚书郎。
遥知羔币辞莲府，老向驺车负草堂。明日东归变名姓，傥逢梅福在吴阊。
贪泉酌处几人清，六传辉光夙著声。造岘定思羊叔子，游梁曾得马长卿。
酬知未抗连城价，作令宁收强项名。殿上触邪冠自正，公馀堪知掖垣莺。
阳朔奇峰画不成，曹家词客是山精。可怜山下清涟水，不鼓洪涛掣海鲸。
苜蓿成花酒作泉，龙沙何似鹭洲前。繁钦赋忆天山夜，王粲军还邺下年。
望阙星光回睥睨，渡江秋色满櫜鞬。知君不浅南楼兴，早晚烟波系客船。
翩翩游子涉江湘，似为兵家说短长。莫怪樽前留一顾，知音原自有周郎。
玉骢金豸下青霄，庾岭南头道路遥。霜叶定从行处落，瘴云应向到时消。
山鸡吐绣风号雨，海蚌含珠月映潮。最喜送行冰雪霁，台中老柏让孤标。
琢成山骨似方诸，隐座支颐自有馀。不遇卞和谁證玉，偶逢王令即留书。
紫藤过雨痕犹渍，碧藓经秋駮未疏。松下寻仙应有待，平泉醒酒待何如。
望山几欲去寻幽，此日虽来不暇游。一棹黄昏过山下，疏灯络纬满林秋。
名山几度欲寻幽，此日虽来不暇游。一棹黄昏过山下，疏灯络纬满林秋。
层城烟雾逼天斜，久客相依自一家。贫向危途轻岁事，愁从衰鬓改春华。
相将迟暮攻椒颂，各写辛酸累烛花。回首旧京弦管地，霜林遮莫起栖鸦。
翩翩傅毅自名家，三仕犹乘八桂楂。抛却广文新苜蓿，种多潘令旧桃花。
山童入市供絺葛，溪女临流浣缝纱。安得与君从吏隐，更寻勾漏觅丹砂。
小斋清寂雨晴初，养拙生涯偶自如。梦里屡寻芳草句，病来慵写绝交书。
鸟啼绿树轻烟暖，花落闲阶过客疏。却羡陶潜幽趣好，长歌吾亦爱吾庐。
日长庭馆倦琴书，久病情怀偶自如。苔遍空墙新雨后，泥香小径落花余。
耽闲会遣形骸累，向老全将世味疏。风满北窗清梦觉，翛然心境上皇初。
山中向夕雨初收，窗户无人熠耀流。鸣杵几家临积水，征鸿一片度危楼。
凉阴满地梧桐月，露气涵香薜荔秋。谁道平生甘寂寞，梦阑偏忆太平游。
尘事劳劳两鬓霜，愁将清镜阅年光。磨砻岁月归吟社，捡束生涯入醉乡。
草引闲情频怅望，蝶随春梦屡悠扬。觉余一啜茶瓯罢，短笛清风正夕阳。
节届端阳逢胜日，印亭宴集展华筵。北临断岸溪流合，南眺孤城栋宇连。
旗鼓声喧观竞渡，笙歌人拥乐丰年。太平盛事今重见，拟向薰风作醉仙。
剑蒲呈绿火榴红，佳节登临与众同。山水萦回图画里，宾朋笑语翠微中。
悬蒲插艾从今俗，观渡哦骚慨古风。尊酒兴阑人散后，半钩新月照晴空。
莫是前朝释慧远，重来再现比邱身。扫除文字还留偈，了断因缘只剩贫。
莲社几年参讲席，曹溪初渡悟迷津。尘劳扰扰无閒韵，竹院逢师不厌嚬。
故人别我音尘阙，两见寒梅破香雪。怅望清飞官阁云，相思梦断罗浮月。
去年花落客辞家，今岁花开天一涯。水远山长愁不极，思君千里寄梅花。
踟蹰欲折伤离思，折梅旧是看花处。身似山中瘦影留，魂随马上寒香去。
折梅莫折盛开时，寄君遥寄未开枝。到时正及花开日，远道悠悠春信迟。
大块无心任去来，先生何事独兴哀。生前只对一樽酒，死后须埋几尺灰。
处处花开狂雨损，年年春被杜鹃催。白头襟抱胡为尔，得放开时且放开。
与君少小竹斋谈，此日青毡出淦南。沧海蛟龙双跃剑，蓟门风雨一分骖。
秋凉弦诵新茨野，夜色楼台石鼓潭。别后江鸿谁共听，相思应有白云椷。
试罢行吟别院开，惟多黄叶与苍苔。忽有泠泠闻树底，山泉流过短墙来。
江淮都会楚州城，过客咸知尚义名。晋鄙尽薰杨子德，邾人不爱鲁侯盟。
漆园千岁椿何在，蒿里三春草又生。多少邻家需举火，至今闻讳尚吞声。
鲸波容易去还来，雷竹飞钱竟作悲。到底不须论巧拙，瓦全何似玉成灰。
横玉纡朱八座身，重闱列鼎百年亲。君王孝理先三事，司寇高风动万人。
平法正资于定国，陈情偏奈范纯仁。中堂问寝馀清夜，还向深山礼北辰。
千岩万壑乞閒身，风节分明见古人。爱下更无包孝肃，恋亲谁似范纯仁。
天颜咫尺传优诏，海角逍遥理钓纶。明发都城新雪霁，甘棠何限总含春。
孝直奇谋世鲜双，君侯共事每包荒。忠勤亦有张枢密，却恨台章诋李纲。
冷眼越裳觑海波，横江津吏奈公何。人归洪皓传边怨，客散田横阕挽歌。
绛蜡无光依鬼火，宝刀失计漏天魔。参差记得前春梦，绣壁红丝系女萝。
谢傅其如不起何，画船诗酒晏游多。人家两岸闻箫鼓，鱼鸟中流识笑歌。
细雨沾衣萦旧缆，春风入面醒微酡。夕阳更好东归路，草树迢迢拥幔坡。
彬彬汉代孝廉同，纳禄书驰奏法宫。鸥泛未忘沧海上，鲈肥先下大江东。
庞眉尚得迁都尉，骥足何劳荐治中。是处名山皆可隐，杖藜吾亦待秋风。
学舍增修事董生，坊门重立表冯京。远朋已喜牵联至，善政还看次第成。
莫笑人情相冷淡，要知天爵最尊荣。斯文千载真吾事，此日于君意尽倾。
年来故老半凋残，元亮哀词讵忍看。宦迹遗思馀剑履，交情垂泪动衣冠。
天低古树黄云暮，月落空庭紫气寒。感慨江河无日返，凭谁力与障狂澜。
天涯病后忆行旌，北去空驰万里情。薏苡谤来双凤阙，芙蓉光在五羊城。
山中客解陪操管，海上人犹望请缨。不是穷愁归赵日，著书何必似虞卿。
荒荒人世一微尘，四极坤元老化身。混沌当年良未死，参寥从此重翻新。
云天漏下日三足，雪浪吹来海万鳞。莫漫仙流访蓬岛，纪纲物象镇全闽。
中条山下王官谷，草木烟霞景物幽。仙李固知时靡靡，野亭从此号休休。
座中爽气常飘洒，天际浮云任去留。坠笏已超尘网外，高名千古镇悠悠。
华原真迹人间少，不是故家无此图。百谷泉声犹喷薄，万山云气欲模糊。
年深更觉精灵聚，价重宁论性命俱。退食从容频借看，此身何必到蓬壶。
朝回不放寸阴閒，十日工夫画一山。我有越笺光若练，待渠清暇写荆关。
南轩潇洒纸窗明，曲几方床事事清。暇日相过不骑马，幅巾野服杖藜行。
青禽枝上月如霜，梦觉罗浮欲断肠。却忆故园池馆里，看花一月不烧香。
不用一字已升天，罗浮回首气如仙。榴皮小记回公迹，会与卢公结永年。
牛背蒲鞯稳若舟，吾伊声里触前驺。当时项羽成何事，能使郎君读未休。
流家笠泽来南海，却望燕山忆旧时。古寺独扶丞相榇，荒碑烦寄外孙祠。
相看空羡全忠孝，可赠唯多雪涕洟。为报龙门青琐老，孟郊名藉退之垂。
华渚祥开禁御天，恩光每觉近臣偏。函加白璧来天上，锦散红云出日边。
裁就灵符华舜旦，镌成宝画记尧年。衔恩效祝惭无补，金鉴先侍献御筵。
太液波澄晓镜舒，满汀芳露湿红蕖。楼台隐映移天上，草树茏葱带雨馀。
云中扶辇来祥凤，蘋际随舟跃锦鱼。此日宸游歌圣藻，应知朝野共欢娱。
人家除夕正忙时，我自挑灯拣旧诗。莫笑书生太迂阔，一年功事是文词。
嫩汤自候鱼生眼，新茗还誇翠展旂。谷雨江南佳节近，惠泉山下小船归。
山人纱帽笼头处，禅榻风花绕鬓飞。酒客不通尘梦醒，卧看春日下松扉。
石湖烟水望中迷，湖上花深鸟乱啼。芳草自生茶磨岭，画桥横注越来溪。
凉风袅袅青蘋末，往事悠悠白日西。依旧江波秋月堕，伤心莫唱夜乌栖。
白雾浮空去渺然，西虹桥上月初圆。带城灯火千家市，极目帆樯万里船。
人语不分尘似海，夜寒初重水生烟。平生无限登临兴，都落风栏露楯前。
庭下戎葵高十尺，紫蕤入帘明的皪。谁令艳质不逢春，却有丹心解倾日。
轻尘不飞朱夏清，翠翘镂日阴亭亭。南风吹帏残酒醒，寂寞阑干昼方永。
象床凝寒照蓝笋，碧幌兰温瑶鸭静。东风吹梦晓无踪，起来自觅惊鸿影。
彤帘霏霏宿馀冷，日出莺花春万井。莫怪啼痕栖素巾，明朝红嫣鏖作尘。
春日迟迟春波急，晓红啼春香雾湿。青华一失不再及，飞丝萦空眼花碧。
楼前柳色迷城邑，柳外东风马嘶立。水中荇带牵柔萍，人生多情亦多营。
拨尽炉灰夜欲晨，不知飘泊潞河滨。灯花自照还家梦，道路谁怜去国人。
浩荡江湖容白发，蹉跎舟楫待青春。只应免逐鸡声起，无复鸣珂候紫宸。
晏眠不觉过残冬，枕上哦诗仿鲍溶。犹喜形骸从小隐，肯将名姓入斜封。
日中尘满争为市，树底阴多独课农。应笑丁公偏差异，夜深腹上梦生松。
驴背谁教一笑还，白云高卧万机閒。大梁陵树秋声里，西华烟萝午梦间。
祢生一剌怀中灭，何事龙门却喜攀。艺苑才名应独步，紫庭风节更谁班。
嵩云河色瞻露气，海日江春慰旅颜。客子今朝欢不及，得将鱼目换珠还。
万里乾坤见此亭，四围山色绕阑青。何当著我亭中坐，閒校神农本草经。
水心著山自可画，况是潦尽霜清时。使君于此兴不浅，绝境使我心先驰。
蓬莱犹恨弱水远，浮玉更比金焦奇。星槎何日同汗漫，归来重赋游仙词。
乌纱翼翼袂翩翩，半是诗翁半是仙。郏下锦袍三二子，寰中花甲几千年。
家传自有君臣药，禄养何须子母钱。读罢黄庭春睡起，彭城山色酒杯前。
碧水清霜冷缊袍，无媒沧海诧相遭。冥鸿恋野有何意，独鹤横秋他自高。
三岛楼台生梦想，二仪风雨入诗骚。谁人更念苏司业，为解金龟换浊醪。
悠悠江海独逢春，却对春风忆故人。旷览几时同五岳，旧游何日更三秦。
移山志业空烟雾，绝代文章付隐沦。欲托飞云寄神物，只愁龙剑化通津。
鸾彩飘翩吾国彦，秋风邂逅阖闾城。阿谁勾漏丹砂就，忽漫沧江白发生。
吴女采菱潮月上，蓬仙吹笛水龙惊。兰尊画舫聊今夕，独鹤游云万里情。
长叹梅生投百粤，何如邹子困夷梁。迷途重以风波恶，蓬鬓兼之岁月长。
海内豪贤惊后辈，人间节俗厌他乡。青衫绣绂飞尘满，凤德能辞笑楚狂。
飞龙阙下黄门士，辞却苍生向草莱。浮世几年忧路迫，青山终日对花开。
三洲黄鹄难相并，八月仙槎浪自回。云谷漫漫闭风雨，绿莎侵上子真台。
五月涪江信水生，凄迷风雨下夔城。舟经巴子峡东夜，心折清猿树里声。
逐客漫搴幽岸芷，孤臣空濯旧时缨。沅湘何处三闾国，欲拟招魂吊屈平。
旅游日日滞归槎，岁杪鸿飞苦忆家。采采雨荒陶令菊，离离秋冷邵平瓜。
幽时梦想乌皮几，远道愁吟白鼻騧。回首乾坤真浪迹，风尘荏苒一长嗟。
晋陵才子三公后，一命还沾雨露深。此日风光辞北阙，平生声价重南金。
故园春满桃花坞，官道云连荔子林。清世不劳神射力，公馀柱笏足高吟。
重来日涉整前盟，欲与渊明细论朋。向市闹中浑觉胜，可人幽处不妨仍。
岁寒依旧竹三迳，春意长新花数棚。对景舂容无一事，好将气马款调乘。
与子相逢俱少年，东吴城郭酒如川。如今白发知多少，风雨扬州共被眠。
霜风萧飒催寒早，篱菊开残渚莲老。京华有客归故乡，弟兄怆别长安道。
天伦气义最相亲，官舍优游过十春。只耽风雨连床好，其柰湖山入梦频。
囊中拂拭双龙剑，耿耿晴虹吐光焰。当年俱自延津来，临别殷勤看不厌。
太阿精采如龙泉，暂时分去无深怜。由来神物易变化，会合还思到九天。
击仇鱼笏赌奸袍，尽不如他也自豪。何有巷牛腓后稷，情知丧狗异皋陶。
石难与语酬开府，钱不能神福鲁褒。他日无烦来大鸟，杜鹃春已到花梢。
天涯谁复为情亲，樗散襟期莫比伦。徐邈尽今夸酒圣，鲁褒何苦着钱神。
月宫有桂曾通籍，溟海无槎可问津。把镜却怜双鬓雪，多君远访玉溪滨。
往事流年恨不同，依然羸马浪西东。闲来屈指长安陌，一笑浮生是梦中。
剑气中宵不化虹，惟凭衰草寄残红。蛾眉岂怨君恩薄，玉帐初惊战士空。
戏马台前啼晓露，乌江水畔泣秋丛。闻歌慷慨何须舞，禾黍离离满汉宫。
丽日翻惊雪满林，香薰亭榭似山阴。三花不数嵩邱树，九畹长悬楚客心。
轻泛光风春未老，幽探空谷意还深。瑶姬近得青皇宠，新柳楼前亦挂金。
山川佳气槛前收，雉堞横烟翠欲流。风月四时供啸咏，图书万卷足夷犹。
渐通庄叟逍遥理，已约卢敖汗漫游。习静不知春事晚，壶中天地自悠悠。
爽气凄清水槛开，垂纶濯足兴悠哉。闲身已坐冰壶里，鲜鲙还擎雪片来。
传得鱼经新凿沼，更烹莼菜佐衔杯。银鳞翠鬣时堪掇，何必淞江有四鳃。
欲觅智珠何处是，春花几处玉兰开。如今示汝应收取，只在衣中带得来。
开怀毕竟是登临，客里奇书且莫淫。胠箧舟藏看转壑，炉烟累息见初心。
禅关欲破修鲸梦，尔雅欣同小雪吟。他日南朝天监寺，与君长坐对枫林。
柔丽芳须懒未归，虚名似物亦轻微。宛疑神女阳台梦，澹著飞燕拂月衣。
漫欲随蜂收绿蕙，何须避雀隐青薇。王孙万里难藏恨，合伴芊芊草色菲。
烘云染日射珊瑚，十丈戎戎兴未孤。银海赤虹飞独健，玉兰碧叶妥还粗。
莺分细语催开急，鹤踏花头倩翼扶。闺阁閒情删已尽，风流应合在蓬壶。
玉兰花落满溪桥，已住高峰见雪消。破院自忙供补葺，好诗未暇静歌谣。
田因入夏烧灰种，人为思乡说理调。莫上芙蓉峰上望，岭南端的是迢迢。
半叶萧萧夜雨侵，又将残梦寄浮沉。更阑始觉原为客，岁去难酬未了心。
敝絮两重支暗漏，寒风十里到孤吟。华亭渔父吾尤尚，芳迹何年得并寻。
阳羡难求负郭田，移家西入九嶷天。寒江自发孤帆雨，壮气全收大漠烟。
灌水桔槔机独转，谙时文字法堪传。送君无限劳人意，极目飞鸿何处边。
毬门高结春如海，紫袖垂垂剪双綵。薛王力倦宋王来，兴废宫前花正开。
侍儿弄笛申王醉，更有岐王拥花睡。春风不动草如铺，兄弟怡怡入画图。
黄门拥入五花帐，官奴谩鼓花奴唱。博山火爇水沉香，富贵从来自天降。
迟迟春日下龙楼，花萼联辉雨气浮。大被渐寒歌管歇，三郎别领阿环游。
袖行荐剡谒南宫，白鹤长鸣蕙帐空。花气春浓薰锦旆，柳丝风软拂青骢。
世承雨露诗书泽，笔补阴阳造化功。应试归来须一月，离筵劝酒莫匆匆。
狂风昨夜吼棱棱，寒压重衾若覆冰。节气今朝逢大雪，清晨瓦上雪微凝。
山雨溪风晚未休，萧萧落叶满汀洲。渔船罢钓归何处，眼厎狂澜正可愁。
竹梧并植近轩墀，一榻清风日自怡。玉立娟娟冰雪操，翠融挺挺凤皇枝。
昌黎喻勒王孙志，工部吟题省署诗。琴瑟斲成笙管截，明廷九奏致雍熙。
九冥裁剪密还稀，驴背旗亭索酒时。剡水怀人乘逸兴，梁园授简骋妍词。
小寒纪节欣相遇，瑞兆占年定可期。莫塑狮儿供一笑，埽来煮茗快幽思。
此君劲节保平安，坏衲幽居寄懒残。一榻清风敷具坐，四窗凉雨卷帘看。
梵馀瑟瑟笙箫荅，定起沈沈翡翠寒。长作化城安隐想，眼前随处碧琅玕。
猛气雄威亦壮哉，钟成灵修产英才。迄今赵氏书香远，馀韵流风有自来。
此中天地著红尘，种得桃花万树新。岁岁东风花盛放，令人错认武陵春。
松乔挺挺百千龄，偶尔开蓁得一苓。此物得来非易易，信知人杰地斯灵。
一沼湾湾类月形，个中清水玉壶清。不容渔父来垂钓，惟许主人频濯缨。
有台天琢近砂峰，却与灵台气象同。若使渊明来见此，等闲何必抚孤松。
翠峰高耸白云隈，石丈岩岩绝点埃。一段幽情谁可友，相知惟有松竹梅。
孝义忠贞萃一门，声画籍籍动乾坤。千秋万古名犹在，此日维新有令孙。
小小幽亭喜向阳，不栽凡卉斗春芳。三株丹桂和云种，有待秋风万斛香。
源源来脉自天生，转顾四瞻剧有情。孝子状元皆此出，清风千古振家声。
险阻艰难备此程，百年生死一毛轻。但知憾比徐方寸，深愧才非杜北征。
茅屋昼藏牛共卧，山溪夜渡虎同行。归来已喜双亲健，莫遣秋霜上鬓茎。
梅子初黄晚雨收，闲身犹着木绵裘。谁怜白苎新裁就，回首西风又是秋。
江南十月雨如倾，总是悲号道路声。云冻霜寒敷政肃，月溶水澈涖官清。
剑剜义胆言何壮，星殒忠魂气尚生。谩道姓名光国史，于今草泽口碑成。
莲花如妾叶如郎，画得花长叶亦长。若使画莲能并蒂，不须重画两鸳鸯。
芭蕉叶下鸡冠花，一朵红鲜不可遮。老夫烂醉抺此幅，雨后西天忽晚霞。
春园暮雨细泱泱，韭叶当篱作意长。旧约隔年留话久，新蔬一束出泥香。
梁尘巳觉飞江燕，帽影时移乱海棠。醉后推敲应不免，只愁别驾恼郎当。
双峡凌虚一线通，高巅树果拂云红。青天万里知何限，也伴藤萝锁峡中。
黄金小纽茜衫温，袖摺犹存举案痕。开匣不知双泪下，满庭积雪一灯昏。
蕉叶屠埋短后衣，墨榴铁锈虎斑皮。老夫貌此堪谁比，朱亥椎临袖口时。
为君小写洛阳春，叶叶遮眉巧弄颦。终是倾城娇绝世，只须半面越撩人。
莫讶春光不属侬，一香已足压千红。总令摘向韩娘袖，不作人间脑麝风。
细柳春高苑树低，军门无事日长时。风吹桃李沾裘带，影动旌旄落砚池。
别有参军能说剑，何人退贼解题诗。唐朝杜牧明徐渭，文采风流洵可儿。
鸟光山上旷怡亭，尔雅笺成墨起灵。传有江鱼能变黑，客来长啸试垂听。
气散风冲岂可居，先生埋骨理何如。日中数莫逃兵解，世上人犹信葬书。
漂石龙涎春雾后，交沙鸟迹晚潮馀。祗怜玉立三峰好，浮弄江心月色虚。
清江幻出紫嵚岑，传道龙开岁月深。孤标远与金焦并，静窟长含雾雨阴。
朝逐岩云来洞口，晚留僧饭返丛林。尔雅台空那复问，碧潭流水契无心。
一石巉岩似琢成，何年此地卜佳城。衔刀自信难逃祸，撒豆徒闻可化兵。
雨过隧前无草色，月明江上有潮声。鹊巢双树南岗路，千古人传死后名。
一点丹心一点忠，竹花难入万花丛。年来不见青松友，独喜晴梅相映红。
恶事先传应早避，喜来不报亦何伤。平生最爱鸦声好，野鹊毋劳噪夕阳。
好音惟恐隔深树，一听恶声共弹罗。啼鸟亦知随世变，鸦鸣何少鹊何多。
宇宙到头俱梦幻，生人何必叹云泥。疏狂见惯荣枯事，鸦鹊从今俱慢啼。
可厌老鸦常折翅，依人喜鹊亦空啼。长安公子多飞弹，且向云山深树栖。
三月不知春色暮，重门深锁贯城寒。东风错认王候院，误送飞钱落枕单。
万树红芳带露残，独怜黄菊对霜看。东君不与花为主，一任西风落砌寒。
残魂零落又经年，尽日凄然掩泪眠。啼鸟似怜人寂寂，空楼独对月娟娟。
死生浪寄乾坤外，勋业虚思泰岳巅。还草万言书欲上，踟蹰何处是尧天。
我期玄素回天力，何事赤符此日行。几度为亲焚谏草，百僚忌尔着时名。
莺啼晴树秦烟暮，旌拂庐云曙色明。若遇超然同志问，为言终不负平生。
破窗不奈西风冷，况复萧条一敝裘。疏雪飘残忧国泪，寒更敲碎贯城愁。
悲歌劳扰惭燕士，坐卧浑忘是楚囚。四海寻家何处是，此身死外更无求。
两骑驰驱自帝畿，途中相问故迟迟。旧年人去今年返，正月音来二月知。
执政尚留文彦博，除书未有介之推。湖川岁歉民饥甚，大旱云霓今属谁。
星芒垂戒向天津，仁爱天心见十分。唐介偶谐文彦博，汉昭终辨霍将军。
心悬南极看珠斗，目断青山隔暮云。风景八壶堪日醉，为君聊寄一慇勤。
翠云曾卧榄山春，三十年能几度亲。说选未闻天上语，相逢俱似梦中人。
官居佐贰时虽晚，邑有先儒俗必淳。点检平生辛苦事，可无恩雨洒疲民。
河梁秋叶堕萧萧，送客之官道路遥。淮上月明潮正满，岭南霜下瘴全消。
从知苦学持先志，会有忠谟达圣朝。邑宰于今望贤佐，过家少驻木兰桡。
贤兄擢桂官朝署，令弟哦松向海邦。文水仁山多盛事，周家白璧又连双。
维摩丈室绝尘氛，坐对珠龛演梵文。松际窥人孤嶂月，山中留客半床云。
疏钟出寺过林隐，怪鸟啼春彻夜闻。真性由来爱空寂，名香亲向殿前焚。
怜君谪宦楚江来，门外湘波日夜回。废井年深生乱草，古墙春尽长荒苔。
猿声似诉孤臣恨，马首空劳过客哀。此地无须叹寥落，长安甲第亦成灰。
偶向新丰市里过，故人尊酒共悲歌。十年别泪知多少，不道相逢泪更多。
钱唐江上浪层层，此地分携感慨增。客路残年悲短剑，驿亭寒夜忆孤灯。
归魂黑度千林雨，乡泪红凝半枕冰。江北江南天万里，不堪回首望西陵。
霞光片片映香台，花下红妆笑靥开。预卜明朝天色好，愿郎游骑得重来。
万山随水下牂牁，汗漫西游一叶过。野外尚闻虞帝乐，行边犹听麦岐歌。
虔刀往事还谁佩，铜柱新铭不待磨。欲访玉田圭洞去，葛玄消息近如何。
邂逅相投日未收，风尘宦海见林丘。十年佩印存青眼，一夕逢僧话白头。
听冷江波难入梦，搜穷诗句是真游。自然尚有披襟处，珍重琴书入帝州。
龙泉出匣韵何孤，暂解黄金肘后符。此去不须愁路远，五云深处是皇都。
金马门中待诏人，白头方朔老词臣。君应万里为霖雨，洒遍天涯总是春。
内相方承宠渥新，那堪鵩鸟集承尘。文章功业成千古，台阁丝纶少一人。
慷慨谁论天下事，凄凉空忆梦中身。向时谈笑皆陈迹，惟有临风泪满巾。
彤垣綵笔绚缤纷，鳌抃鲸吞思不群。敢拟怀珠邀汉女，漫陪鼓瑟赋湘君。
银鱼昼亸秦关日，画鹢春浮济水云。此去三山暂延首，虞韶凤鸟定先闻。
同乡相遇说瀛洲，海阔天高白雁秋。老我不禁霜雪苦，俸余应为买貂裘。
霜风吹晓过潼关，万迭青青塞上山。淮海有人西望远，故园时许附书还。
翩翩车骑拥云从，负弩临邛令踰恭。语燕啼莺春宛转，红亭绿柳气蒙茸。
千家涑水看司马，三顾南阳想卧龙。矫首当年惭父老，行藏何处定孤踪。
古洞深沈万木遮，洞中初转阿香车。已知太乙行时令，不觉春光动物华。
甘雨顿青原上草，仙桃渐吐日边花。明朝拟欲寻芳去，先向新宫觅少霞。
离离禾黍映周京，泗上英图问旧盟。岂负青鞋寻往约，为留黄发慰苍生。
风雄二水江东戍，雨暗三陵日暮城。莫怪阿奴寄狂语，故人原自眷修名。
客风吹雨送萧森，行尽江南是桂林。万死投荒明主惠，一封排闼杞人心。
城临曲斗桄榔出，花暗春山瘴疠深。弹剑长歌倍怜汝，许身吾亦爱南金。
高隐谩惊尘世远，门深花竹倚窗开。东风流水桥南去，落日放歌山下回。
钓渭已忘成大业，筑岩终见老遗才。萧萧白发身长健，莫负山翁浊酒杯。
太白骑鲸天上游，空馀台榭倚山丘。开元风月诗千首，万丈豪光射斗牛。
牛渚江边泊彩舟，蛾眉亭上耸吟眸。眼前风景俱奇绝，李白题诗在上头。
谁怜客里病厌厌，自觉乡思日日添。从此无心爱良夜，任教花影过疏帘。
十二朱楼多丽人，红颜绿鬓颊生春。閒情不惹巫山梦，明月清风作两邻。
椆柳河边夜雨过，诗怀偏少客怀多。东邻轻薄诸年少，争唱高阳出塞歌。
几年辜负钓鱼竿，万里归来马离鞍。黄菊有期佳节赏，青山留得白头看。
尘埃苒苒皆春梦，猿鹤萧萧共岁寒。垂老论交情更古，新题莫惜问平安。
与君虚度几花时，花落花开总未知。若使此花还错过，百年那有赏花期。
二月江南尽落梅，春光曾不到春来。谁怜桃李花都尽，犹领春风向我开。
凿池半亩小通潮，隔岸秋光不可招。谁采芙蓉荡双桨，移栽红艳未辞遥。
澧浦湘皋浅碧花，国香原不借群葩。不知谁傍蓝田种，尽向金茎浥露华。
狗吠鸡鸣客未非，居然虎口脱危机。不知万乘齐廷相，何似相如一璧归。
为园营沼为栽花，几向西风见物华。惟有芙蓉江上好，秋光分自野人家。
萦空高架紫藤敷，马乳累累缀碧须。大宛灵根天外得，华林仙种世间无。
将携稚子尝千颗，更拟山妻酿百壶。却怪直方曾著录，品名何不首龙珠。
美实垂垂紫末齐，长枝宛宛翠交低。酒分王母知仙品，种逐将军自远携。
莫遣候禽窥竹户，不教珍果落花泥。相如赖尔除消渴，少妇时能捧绿闺。
芳椒采自青岩细，神杞求之紫洞新。谓道郤超斋一五，竞将山蔌供山人。
滕玉兰宫化綵云，珠襦金鼎国西坟。青山机发黄泉闭，白鹤苍生不忍闻。
嫖姚勋业迥无前，卜葬还容附帝阡。不畏石麟荒草没，山形犹见象祈连。
鸟迹分明取象精，人文宣朗鬼吞声。千年遗庙空山里，野雀犹来傍砌行。
云外青山树外楼，雪花飞缀景偏幽。奚奴款段閒游客，恨杀朱帘不上钩。
扁舟泛泛过房村，滚滚河流势欲奔。疏凿尚传神禹绩，往来偏荷圣君恩。
上洪舟楫牛牵䌫，卖酒人家瓦作樽。才具济川俄顷事，晚来沉醉傲诗魂。
道院舒迟见海棠，错教坡老恨无香。娉婷独立西风里，绝胜杨妃试晚妆。
先生踪迹等巢由，明月清风一钓钩。可惜汉家劳物色，钓台终是老羊裘。
刺桐城西仙母家，百年种德如种花。春风吹暖满庭院，坐见铁树开琼花。
琼花的的簇丹穗，仙母见之一惊异。人名此树状元红，偶尔开花必为瑞。
阿儿读书五车多，解来瑞应期无他。写图寄之喜欲舞，题品直上金銮坡。
玉堂多士誇珍奇，何异汉室生金芝。赤花光照永春县，黄家瑞应无终期。
开元贤士张文献，落落长才际盛时。沧海明珠知价重，秋风白羽叹恩衰。
凶徒已破生前胆，鸟道何劳死后思。半亩乡祠金像在，荐芳请诵八哀诗。
门枕清溪画不如，杜陵新卜浣花居。兰英绕砌清宜佩，柿叶垂檐绿可书。
磬折奴颜羞媚世，羽轻仙骨欲凭虚。洛城多少行窝内，争候尧夫驻小车。
豫章城中旌阳宫，铁柱下与沧溟通。九泉深琐地胍静，万古不共长江东。
风云澒洞蛟下蛰，雷电晦冥神降工。异哉灵迹不可测，河洛因之思禹功。
江烟漠漠州渚微，语笑隔岸行人稀。霞光照海月在树，水声激石风吹衣。
高城楼阁雾中出，远浦凫鸥沙际飞。西山亦有高尚者，独卧白云犹掩扉。
两岸荻芦秋着花，钓丝烟艇隔人家。白鸥飞尽孤云外，万丈青山带晚霞。
仙沼天开近帝闱，碧漪千顷漾晴辉。春涵树色浮金阙，暖泛花香映紫微。
神鲤遥从银汉跃，水禽长带彩云飞。百川喜逐恩波远，万派朝宗向此归。
西山秀出匡庐岑，翠壁万叠苍崖深。长空不尽太古色，乔木自下高秋阴。
半峰日落鸟双度，绝涧月明猿独吟。欲觅洪崖旧隐处，向风一寄瑶华音。
年年花信不相欺，五月红蕖浴锦池。忽讶碧簪纷在眼，奇观不数旧年时。
前身玉女恐非欺，谪向人间堕镜池。粉瓣飘香欹欲堕，依稀按节羽衣时。
奚童背锦出郊坰，乘兴閒来访友生。秋意满天枫叶暗，隔林遥听读书声。
桂林西望隔长沙，独秀峰前是子家。老我旧游情眷眷，每思岩洞晓栖霞。
三年归卧故乡云，每被春风诱出门。行到会稽探禹穴，坐看东海浴朝暾。
老子新年喜气冲，谩招毫管试春风。此生岁月还多在，酒圣诗豪未便穷。
旅馆残灯客思深，笛声何处动乡心。明朝又买东吴棹，风景归来诧上林。
霸国江山天下壮，兴王人物向来稀。花馀吴苑迷仙仗，柳拂陈宫见舞衣。
北府驻兵犹昨日，中原杂虏几斜晖。自南混北归真主，六代空惭事业微。
独倚天平望八荒，白云泉上每徬徨。双崖?辟龙门壮，万石纵横虎阵张。
江堑洪波浮舸舰，洞庭飞雨洒衣裳。于今王佐关心切，魏国祠前一瓣香。
坡仙写竹如写字，指端所出皆酒气。意态飞扬若有神，风格老来还妩媚。
鹅群鸿爪沙水明，凤翥鸾翔山月霁。流传戏墨在人间，拭拂一枝看仔细。
六人兄弟我先归，棣萼进前少一卮。须信死生元有命，莫教诸侄废书诗。
十处寻芳九处空，远随溪舫访溪翁。请还几杖歌春鸟，学制纶竿弄晚风。
几树江山怜晚暮，十年游走羡儿童。张生来问衡山道，又问衡山孰我同。
仲冬风日似深秋，白鹤城阴好放舟。天地有期谁不尽，溪山如画我来游。
诗怀酒兴逢青眼，舞影歌声醉白头。三弄梅花促归去，一天明月又相留。
持节遥遥五岭行，瘴烟蛮雨避前旌。已知吏戢无渔猎，莫倚时平弛甲兵。
诗句拟从官长学，舶船多候海风生。隐之自是君家事，不为贪泉易此情。
越南燕北路迟迟，来往忠勤圣主知。嵩祝九天倾肺腑，海涛千里听衔羁。
春醪酤我刚投分，秋色催人又别离。更恐东方留不住，鸿飞遵渚欲兴思。
二十馀年仕路迟，清名到处有人知。神鳌撑海藏鳞甲，天马驰空脱絷羁。
平断刚柔真是节，明重日月正为离。愿将岭表风霜力，散慰东南百郡思。
赐宴曲江归路遥，杏花如锦玉骢骄。旁人莫讶不成醉，明日谢恩须早朝。
寻芳结伴涉西畴，径曲桥横水木幽。晔晔采芝同角里，翩翩挹袖有浮丘。
影娥花下天开镜，度曲风前人倚楼。见说追锋今已驾，桂丛不用赋淹留。
桂殿焚香酒半醒，露华如水点银屏。含情欲诉心中事，羞见牵牛织女星。
芙容作帐锦重重，比翼和鸣玉漏中。共道瑶池春似海，月明飞下一双鸿。
騼歌声断玉人遥，孤馆寒灯伴寂寥。我有相思千点泪，夜深和雨滴红桥。
残灯暗影别魂消，泪湿鲛人玉线绡。记得云娥相送处，淡烟斜月过红桥。
伤春雨泪湿鲛绡，别雁离鸿去影遥。流水落花多少恨，日斜无语立红桥。
床头络纬泣秋风，一点残灯照药丛。梦吉梦凶都不是，朝朝望断北来鸿。
寂寂香闺枕簟空，满阶秋雨落梧桐。内家不遣园陵去，音信何缘寄塞鸿。
玉箸双垂满颊红，关山何处寄书筒。绿窗寂寞无人到，海阔天高怨落鸿。
衾寒翡翠怯秋风，郎在天南妾在东。相见千回都是梦，楼头长日妒双鸿。
井落金瓶信不通，云山渺渺暗丹枫。轻罗露湿鸳鸯冷，闲听长宵嘹唳鸿。
春衫初试淡红绡，宝凤搔头玉步摇。长记看灯三五夜，七香车子度红桥。
歌亦无声哭亦狂，魂兮毋北夏飞霜。蛛丝罥迹迷千目，燕啄香消冷一房。
世少杜陵怜李白，卬须唐珏葬姚黄。蓉城倘有华胥国，半枕留仙我欲杭。
姜桓彭虫溷寺貂，独孤香饭迎女猫。大呼巫觋沈邺豹，烂煮轩辕赐土枭。
林荫夸父已得日，河分王亥不如鳐。唐珏无翼衔燕土，鲍焦有齿累蠡瓢。
龙种凤媒森壁立，参差翠影浓还湿。古来画竹几多家，谁似当朝吕生笔。
吕生笔有仲昭传，馀韵铿然自往还。不向生绡题姓字，空馀劲节留人间。
萧萧鞍马驻江滨，回首秋风益损神。自念未归他郡客，更禁相送故乡人。
羁愁太剧难分袂，老泪无多易满巾。归向南溟有双鲤，寄书还肯问垂纶。
一络青铜一面春，雕阑处处锁朱轮。试将校黑分黄眼，品取如花似上人。
绯袍牙带鞠躬迎，认得风骚旧长卿。莫似江南韩老子，教他炷艾待门生。
肌香薰透绣罗襦，小立窗前拭粉朱。挂起眉图亲与较，果然颜色胜当炉。
深束腰肢浅蹙蛾，伴娘频促奈他何。白罗一尺宽如许，受得巫山雨几多。
漠漠寒烟返照时，文山当日此题诗。艰难早识谁无死，凭吊惟应我独悲。
欲写遗篇投逝水，难寻游迹荐江蓠。亦曾惶恐滩头宿，一种风涛两处吹。
天空斜月入檐低，屋里窗开尽对溪。一地晚花留蝶宿，数枝秋柳罢莺啼。
乞诗稚子痴相问，送酒渔郎老自携。试上孤篷共吟赏，芙蓉红满相公堤。
数声芦管一声蝉，对此谁能不惘然。吟罢树头开木笔，贫来花下落金钱。
瀑流倒泻松门雨，月晕横生雁路烟。一角红帘长不捲，九回肠断四垂天。
半日浮生恋翠微，祇于触目可忘机。凌空鹤去僧无友，渡海云归石有衣。
刍狗烧残泉气热，木稚香阔悟心微。重来此地频增感，流水声声解讽讥。
人烟乱后半穷荒，湖上登楼见一方。路合烧痕溪草黑，窗分斜照县山黄。
叶当秋落心先觉，水自天来梦更长。四海茫茫身未老，胜游难得在他乡。
共是飘零忆旧游，终身左袒为刘侯。饮冰十日心犹热，对镜三春鬓已秋。
河北此时求草檄，江南何日罢登楼。从来磨剑不磨血，只为平生喜执仇。
一秋心绪对流波，风起回塘落晚荷。下坂白羊惊野火，出林红鸟学蛮歌。
溪非近海潮生小，叶渐辞枝见月多。欲访李郎愁道阻，愿随渔者逐烟蓑。
何必长安始是棋，江梅吹乱向南枝。泪痕似漏传铜箭，秋绪如沙画铁锥。
未借酒尊倾北海，漫劳文采照南离。新知乍见还轻别，乐莫乐兮悲莫悲。
南回乌雀绕空枝，凄断乡心半夜时。愁裹有缘贫后得，梦中无路醒来知。
庭幽叶落声常早，海远潮归信每迟。吟尽水栏霜月白，满天寒笛思谁伊。
马上将军耽左传，天涯公子怨离骚。穷渊终作齐飞剑，别泪先沾旧战袍。
一寸心孤闻铁笛，九回肠断走银涛。他时若对梅花咏，忆尔扬州古法曹。
明河渐没见长空，海上鸡鸣日已红。地涌千峰元气里，天连诸水大荒中。
云边乍听罗浮凤，曙后偏惊碣石鸿。便欲乘风到银阙，扶桑东望思何穷。
乐游苑外夕阳沉，玄武堤边秋草深。何处飘零江左客，不禁烟桨五湖心。
素艳何年出苧罗，西园春色过江多。汉滨欲请风前佩，洛浦曾淩月下波。
翠羽忽惊梅萼梦，璚花犹听竹西歌。洗妆更有持觞客，芳草天涯奈尔何。
一夜清霜凋玉兰，坟封三尺委茅菅。鸣蛩断续精魂泣，回首荒山落月寒。
诏下楼船习水犀，昆明更在益州西。非缘圣主贤臣颂，争遣王褒祀碧鸡。
虔刀把赠倍慇勤，暂合延津袂欲分。休向风尘愁按剑，且从杯酒细论文。
莺花日下同为客，韦孟风流已到君。狗监若逢杨得意，赋成蚤上汉廷闻。
为访名山入惠阳，霞蒸回首隔扶桑。将军建武原名岳，居士琅琊本姓王。
夹道赤松犹翠霭，几寻丹灶但苔荒。麒麟阁上功成后，倘勒峰铭亦不妨。
程门高弟知多少，文庙登歆见此儒。腾谤纵饶孙觌辈，处心无愧展禽徒。
南方三子元相并，东庑诸贤只么俱。礼乐敢容轻议在，拥衾终夕梦夷夔。
梅窗月影两清奇，一任园亭静乐之。琼浦珠圆光的历，玉龙鳞细影参差。
花痕印户重重上，桂魄穿帘旋旋移。岁晚功成尘事少，正宜梅月结相知。
太虚无极本无名，独有濂溪象意生。妙道默从神梦领，天机泄与画图明。
千年衣钵归何处，百仞宫墙护寝楹。今日春陵频勒马，斯文山斗不胜情。
十月淮南未殒霜，六安殊觉有春阳。山围城郭风尘静，水接江淮气脉长。
桥市月明歌管沸，村家云焙乳花香。自知浅薄无裨补，合采民风献帝旁。
撒麻亭馆隐云间，阅尽凡人多少闲。我亦欲闲闲未得，不如知止鸟绵蛮。
琼山前度降神时，初报寒梅第一枝。麟出九真曾瑞世，凤翔千仞更来仪。
苍生正喜归仁寿，黄阁于今有俊耆。浅薄幸随乡里后，愿输忠悃荅无为。
半肩风雨半肩柴，竹杖芒鞋破碧崖。刚出岭头三五步，浑身都被乱云埋。
经行仿佛近诸天，月上山衔半缺圆。听得上方相对话，星辰莫阂五峰巅。
南幸三吴北幸幽，乾坤开辟两神州。文儒自守高皇训，武将谁分圣主忧。
金陵自古帝王都，碧石清江俨画图。五圣百年虚想像，鸾舆曾到此间无。
滚滚飞尘千里馀，驿途来往日无虚。皇心旦夕怀慈圣，数遣中官问起居。
石头城如银虎盘，金陵山似玉龙蟠。休讶六军停跸久，本来江左是长安。
绿柳阴中显赭黄，路人争说见君王。只为荐新供寝庙，水边终日打鱼忙。
萧萧四壁似禅关，纵饮宁辞十日閒。邂逅江湖成白社，参差河朔见青山。
垆头乍发幽人兴，庑下频开倦客颜。台殿黄金原咫尺，朝携瓢笠共飞攀。
一点文星傍紫微，士林方此伫光辉。工诗不为唐科选，卧病非同汉令归。
旧友爱听谈玉署，老亲惊见著朝衣。文场讲席周旋地，道义重来幸不违。
清高自是玉堂仙，拜命惊看去日边。身属地曹官六十，心违天陛路三千。
半山亭馆閒春雨，六代台城琐暮烟。同宦更逢摩诘在，思乡怀古共依然。
不知新绿满平芜，野老提壶偶见呼。游兴久阑聊一出，战尘不到便堪娱。
从来挟策无高士，迩日谈兵厌腐儒。犹怪先生春箑上，数行小楷写阴符。
事事知心自古难，平生二老对相看。飞来遗札惊投箸，哭到荒村欲盖棺。
残藁未收新画册，馀赀惟卖破儒冠。布衾两幅无妨殓，在日黔娄不畏寒。
改岁馀寒寂寂春，况于江畔少相亲。自题绿竹贻君子，谁把青芹念野人。
欲向社闾歌乐土，还依渔榜隔嚣尘。清谈倘及鸱夷处，试与乘槎一问津。
春风袅袅想淇坡，独倚江楼感慨多。鹭浴碧波翻玉宇，莺穿丝柳度金梭。
高贤有约联诗社，野老无能缀钓蓑。欲倒海杯同一醉，不知芳兴近如何。
临流吟望意何其，欲寄王猷逸兴诗。翠实弄阴移嶰谷，紫筠流影扫员池。
湘妃乐奏疑箫管，云母歌传似竹枝。竟日相思不相见，濛濛烟雨澹江湄。
如练之江潮渐回，轻舟移系钓鱼台。林间酒伴何时合，海上诗囊尽日开。
思有白鸥随客住，恨无青鸟共春来。含情欲作潇湘曲，肠断关山忆俊才。
蚤从藩邸识天颜，喜得功名半世閒。归去天涯双白鬓，梦回江上一青山。
寒岩夜静闻猿唳，秋浦云深见鹤还。寂寞遗庄何处是，数株烟柳夕阳间。
一树繁花开远田，閒来攀折晓风前。天涯何处无春色，不遇情人空自怜。
杨柳青青水岸斜，城中初日散啼鸦。关情最是閒桃李，处处春风解放花。
高楼小妇坐吹笙，杨柳春风动远情。却笑天涯芳草色，青青常是逐人行。
古寺寻幽竟夕晖，败垣芳草路依微。鸟啼空院僧何在，树老閒庭鹤自归。
静对方池移石坐，高临孤塔看云飞。平生自信心无著，不是衰年始息机。
冯翊追趋猎渭城，丁宁天语相班行。当时何事亲承诏，千载君臣际会情。
独抱离忧罢酒樽，更看连日雨倾盆。庭除汨汨深流潦，几砚层层润积痕。
往事一编聊自诧，永怀千古向谁论。先生最是知音者，咫尺何由一扣门。
两耳潇潇怯雨声，三更起坐到天明。小濡自合通宵湿，大厦何由不日成。
倾泻只疑天汉竭，奔流深恐地维倾。会须万里清风至，尽扫云阴放晓晴。
客居长日少人过，况复经旬积雨多。自爱窗前生绿草，不妨门外注银河。
顽云碍日能为沴，流潦因风解起波。为问郡庠周博士，此时官况定如何。
窗竹萧萧正晚风，溪星耿耿又秋虫。一瓢岂肯方颜子，千首将无有邵雍。
恨月啸花都大雅，鸢飞鱼跃一中庸。无人不羡黄陈辈，高步骚坛角两雄。
禁城秋水映芙蓉，甲第煌煌绮绣重。麟趾已闻歌圣化，虎头还见儗侯封。
周南太史怜司马，洛下耆英忆邵雍。尚有前朝勋伐在，云霄不日庆从龙。
曾过江门拜此翁，何人风致可渠同。文章山斗唐韩愈，理数图书洛邵雍。
忘世昔曾疑荷蒉，济时今始兆飞熊。千年廊庙求遗栋，才到卢冈百尺松。
剡水自弹安道曲，东郊难驾邵雍车。白当三腊占为麦，飞向长筵看是花。
落落不因人便热，飘飘一似我无家。严寒绝少炉中炭，又向樽前两手叉。
山楼会里春醪香，驿道书来秋雁翔。一卧乡关淹岁月，几看松菊老烟霜。
叙年早愧潘安鬓，惜别频回宋玉肠。闻尔倦游今闭户，汉庭何日奏长杨。
仙人邓郁宴家园，彩服春花五色繁。诗自盛名标海岳，隐堪华发老乾坤。
朱霞半入浮丘宅，紫气先开柱下门。我有如瓜盘里枣，昌蒲涧上共清尊。
穷愁九日偏萧索，别馆清秋祇益悲。赤叶已随风外落，绛苞还向雨中移。
不嫌霜露侵蓬鬓，为爱馨香入酒卮。素手折来怜汝意，金茎唫望渺余思。
燕台几见此花开，急管繁弦处处催。篱下白衣虽寂寞，尽教明月照深杯。
重溟天气煖如春，霜后繁花作意新。桃李园中相映发，却将秾艳趁芳尘。
山人老作灌园翁，手插疏篱玉满丛。莫道看花容易得，长年多雨更兼风。
篁竹烽烟起战旗，西风迸泪对花枝。柴桑便合抽簪去，难得閒田种紫芝。
嗒然孤坐欲忘身，一笑何妨倒主宾。茗碗清风深破睡，松窗落日淡摇春。
平生容膝无余念，老大怀居愧故人。办得清樽留客醉，书生犹幸未全贫。
使节城东按部回，曾将从吏到香台。秋林数骑萧萧去，晚泽孤鸿噭噭来。
萝雨湿衣溪路转，柏风吹烛殿门开。当年物色难留与，题壁惭无子美才。
郊野怡情酒数杯，笨车羸马日裴徊。鸣驺道上频相避，知是三郎卤簿来。
马前风叶助离声，楚驿都荒不计程。一令尚淹三县事，几家曾见十年兵。
夕阳远树烟生戍，秋雨残荷水绕城。父老不须重叹息，君来应有故乡情。
人龙别后又多年，想得新来雪满巅。身健何须餐玉诀，心闲且读卫生篇。
采兰野渚吟芳夕，访竹晴林坐暖烟。我亦山林情不浅，何时江上买归船。
每重交情老益坚，江湖别后又多年。方期诗酒陪行乐，岂意蘋蘩荐豆笾。
留世空能存素节，传家亦有旧青毡。墓门早晚刊新碣，定见文光夜烛天。
霓裳片片舞妆新，束素亭亭玉殿春。已向丹霞生浅晕，故将清露作芳尘。
久向云霄仰盛名，同官今喜挹馀馨。伯夷暂典虞廷礼，定国还详汉室刑。
门绝苞苴春草绿，狱求钦恤夜灯青。似闻太史占玄象，执法星高烛紫冥。
金马风流汉主恩，一时冠盖尽王孙。不知泽畔行吟日，那得周郎却在门。
近水招提也自幽，好山只在殿东头。天花香散庭阶雨，檐树凉生枕簟秋。
野老辞家容入社，县官出郭爱停驺。梅花窗下僧灵澈，笑倒贪夫老未休。
七月紫兰开我家，是谁醉插满头花。千峰有客同文酒，三日无钱落画叉。
制锦手将龙补衮，钓鱼船载月横沙。人生出处各有意，敢向秋江问去车。
春草杨敷曾醉处，秋风又拂长官衣。黄云不是栖贤地，才到黄云便说归。
如许閒宵似广寒，翠丛倒影浸冰团。梅花宜冷君宜热，一样香魂两样看。
粘天浊浪障天尘，不死嫌迟二十春。交到白头能有几，看将青眼属何人。
和凝多事文章版，张俭无家患难身。羡杀凫鹥闲泛泛，碧波清浅日相亲。
南宫笔势见翩翩，固也平生意岂然。不伐子甘为孟后，虚名吾自愧卢前。
杏花燕市春随马，枫叶钱塘夜泊船。旧日和凝今老矣，登庸衣钵尚须传。
舟横水曲绿层层，接叶低阴借未能。肉蒜鸡鱼留佛性，欢呼调笑印迦陵。
推蓬破浪何妨道，把酒看山不二僧。解道飞菱期翠水，无如锱锡后和凝。
始宁山下赋山居，谢客登临乐有馀。早为韩仇施一击，健儿何事出桃墟。
鼓柁潇湘未有期，尊前同醉把花枝。豪游纵有青云客，子夜吴歌我独知。
雪中扶策望层峦，九陌烟花半已阑。俨雅方袍来入座，萧条华发不胜冠。
空斋作供羞梨栗，禅藻相看得蕙兰。欲说尘心应自笑，衰迟犹叹遇君难。
历尽丹梯第几层，下临千仞若无凭。石间细路萦红叶，松顶寒花络紫藤。
远目只随芳草去，清歌长共碧云凝。三山波浪空愁思，谁蹑鸿鸾共上升。
绮寮珠缀冠丹丘，翳凤骖鸾在上头。窗外月明秦树迥，槛前风急楚江流。
天门险涩疑无路，地籁凄清直似秋。不是文皇亲指画，湘樊安得翠华游。
入幕何来傅粉郎，居然容色似龙阳。书裙是日逢王令，断袖当年忆汉皇。
曲里含桃歌韎韐，车前名果掷琳琅。异时开府能相过，莫遣才人坐别床。
琥珀蒲桃白玉缸，巫山红袖隔纱窗。不知谁发汪伦兴，象板牙筹说宋江。
似梦如痴画阁前，前身谁为问梯仙。三生我亦琼楼客，一堕风尘四十年。
三尺龙渊掌上持，亭亭寒玉照风仪。机云漫自誇年少，又睹云间小陆奇。
俄惊节序临冬月，禾黍低低傍水稠。午夜漏残灯焰小，铜盘风细篆香浮。
寒威渐觉生台馆，疏草何妨载竹篝。勒马山前回首望，蓟门烟雨正堪愁。
羸马山行到日斜，寒鸦几点度残霞。半帘霁色烟初暝，满耳莺声兴未涯。
淡绿远红村外景，小桥流水野人家。驱驰不觉春光老，醉倚东风看落花。
黄云漠漠楚天低，倦鸟东飞又复西。满径西风惊老叶，半窗明月误残鸡。
赋归未许陶元亮，身鬻羞称百里奚。屈指光阴秋又老，沙寒雁落雨凄凄。
何处砧声满竹床，寒蛩唧唧夜偏长。珠帘捲雨窗棂润，银汉回秋枕簟凉。
玉露漫空萤影湿，金风掠地桂花香。梧桐叶落无人扫，月上空阶菊有霜。
独向东溪搆小亭，朝来爽气入窗楹。沙头雨过图书润，柳外风生钓艇横。
万顷碧波天共色，双泓素练月同清。长津水煖鱼龙化，未许沧浪便濯缨。
异乡风景也应怜，桑柘成阴起曙烟。青镜流年双鬓改，小窗疏雨一灯悬。
竹抽嫩绿雕阑畔，花褪残红净几前。午枕不成蝴蝶梦，树分清影上危弦。
名花艳艳映袍绯，半出阑干半出帏。红紫依偎娇欲语，主宾酬酢暮忘归。
露滋金粉香痕湿，色照霞杯酒晕辉。只恐明朝风韵减，慇勤相与惜晴晖。
江亭烟树雨溟溟，一曲骊歌酒半醒。国学昔年升造士，铨曹此日籍明经。
梨关月色杯中见，剑浦秋声笛里听。别后相期君莫负，拟看鹏翮起南溟。
异乡邂逅乂分岐，把酒相看感别离。秋水芙蓉王粲赋，长亭烟树杜陵诗。
成均卒业谁连璧，仕版登名子白眉。遥忆到家秋未老，桂花应折最高枝。
五马騑騑簇短亭，阳关三唱醉中听。孤帆带雨投秋浦，落雁依人宿晚汀。
千里封疆须保障，一时民瘼起参苓。政成他日看遗爱，春驻甘棠满郭青。
寻僧重上宝峰楼，对景兴怀不自由。东海伤心诸老散，西湖回首十年游。
摩挲旧画题新句，惭愧青山对白头。空负梨花一尊酒，无人共载木兰舟。
近喜元宵雪更晴，千门翠竹结高棚。珠帘半卷将团月，玉指初调未合笙。
新放华灯连九陌，旧传金钥启重城。少年结伴嬉游去，遮莫鸡声下五更。
灯光渐比夜来饶，人海鱼龙混暮潮。月照梅花青琐闼，烟笼杨柳赤阑桥。
钿车过去抛珠果，宝骑重来听玉箫。共约更深归及早，大家明日看通宵。
一派春深送管弦，九衢灯烛上薰天。风回鳌背星球乱，云散鱼鳞璧月圆。
逐阵马翻尘似海，踏歌人盼夜如年。归迟不属金吾禁，争觅遗簪与坠钿。
疏才曾忝侍长杨，敢谓交游尽老苍。千里思君来竹径，几回明月梦西堂。
风前桂棹閒相并，雨后青松湿不妨。却叹陈琳今卧病，谁能题札寄清漳。
楼阁深沈画景长，淡云轻霭散晴光。柳堤风煖莺莺巧，花径泥融燕燕忙。
歌管传声来别院，鞦韆送影过邻墙。青春莫负韶华好，秉烛还须照海棠。
扰扰游人去又来，乘閒也踏软红回。刘郎道士俱尘土，纵有桃花亦浪栽。
貔貅十万度洮河，顷刻前徒自倒戈。小丑命从今日尽，名臣功比昔人多。
一天膏雨消氛气，满路春风奏凯歌。闻有巨崖堪勒颂，万人相向为君磨。
乐游原近少陵原，芳草萋萋接远天。惆怅慈颜无复见，不禁双泪一潸然。
黄云漠漠接平沙，落日悲风惨暮笳。回首长安五千里，征人若个不思家。
三军辛苦觅封侯，终岁防边战不休。何事孟佗凭斗酒，当时谈笑博凉州。
山下孤村水竹居，城西樽酒渼陂鱼。青春不负岑参约，彩笔今看杜甫书。
花柳半开风乍暖，烟霞留住日无馀。明宵又作怀人梦，咫尺长安万里如。
握手踟蹰惜鬓丝，且先呼酒后论诗。文章李益难终贱，兄弟岑参并好奇。
佩玉享来元自蔡，颔珠投罢即称随。青油幕下堪移日，玄武峰头合后期。
折节客惊麇子地，跳梁人忆虎丘时。年光并得偏吾老，春色从公到汝迟。
但是词人阳九过，无妨物态暮三疑。欲酬荃蕙须防化，莫遣东风道上吹。
当年阙下会群才，日日赓歌把酒杯。四十年间谁复在，白头相对有邹枚。
邺下陈思久已亡，应刘徐阮总堪伤。谁知独有安阳客，还到吴门举一觞。
题诗倚醉字横斜，不忍重看感岁华。白发年来心尚在，手持纨扇索惊蛇。
仓卒陈桥事变时，都知不与恐难辞。黄袍不是寻常物，谁信军中偶得之。
朱仙遗庙巳沾衣，少保新宫泪复挥。金匮山河丹券在，玉门天地翠华归。
干城岂合留高祖，秦相何缘怨岳飞。最怪白头梁父老，哭裁松柏渐成围。
诗法年来孰与过，清新好似少陵多。云开华岳飞秋隼，露洗芙蕖映绿波。
衰草芜城澹月辉，河流虽是昔人非。北门锁钥输平仲，南渡兵车数岳飞。
汴水风高霜落木，吴山秋晚露沾衣。当时故老知何限，空抱遗忠赋式微。
十载游心抱白云，醉翁亭记醒中文。分明庆历当时事，五百年馀独付君。
长春花发倍添春，春浅春深识故人。人日看春春日旧，春为人旧令花新。
时光流转去如归，心赏难同在亦违。白阁僧忙酬句少，青田鹤远和声希。
云牙煖过蒙丹壑，石发香零老翠微。惟有空庭芳草色，添愁足恨此中肥。
半山残雪半山云，装点乌龙到十分。几树梅花开笑口，晓风时有暗香闻。
反舌无声夏欲穷，野蒿满径闹芳丛。名花移植根犹浅，未许柔苗战乱风。
汗牛充栋博文馀，善学能消几卷书。老我无才敷至教，且将小学劝吾儒。
花开花落太无情，春信何缘到紫荆。梦断重泉挥老泪，人间时节又清明。
君臣天地本难逃，谁道先生睡不牢。三顾江山增感慨，千年祠宇肃焄蒿。
欢同鱼水知犹浅，迹比萧曹识更高。运去营中星忽殒，未降心醉几英豪。
彩云飞过几层檐，楼上人呼酒载添。半壁夕阳红影瘦，一钩山色翠眉纤。
我非能画王摩诘，谁是先忧范仲淹。遥想滕王旧时閤，潇潇暮雨捲珠帘。
清江潮落午风恬，与客凭高试捲帘。吴越群山如绘画，乾坤万物见洪纤。
旬宣远慕召公奭，忧乐还思范仲淹。倚遍阑干不知晚，五云缥缈注遐瞻。
五风十雨亦为褒，薄夜焚香沾御袍。当知雨亦愁抽税，笑语江南申渐高。
百花风雨泪难销，偶逐晴光扑蝶遥。一半春随残夜醉，却言明日是花朝。
少年豪气几时成，断酒辞家向此行。夜半梅花春雪里，小窗灯火读书声。
湘山晴色远微微，尽日江头独醉归。不见两关传露布，尚闻三殿未垂衣。
边筹自古无中下，朝论于今有是非。日暮平沙秋草乱，一双白鸟避人飞。
三十年来续旧游，山川无语自悠悠。沧波浩荡浮轻舸，紫石崚嶒出画楼。
日月不知双鬓改，乾坤尚许此身留。从今复起乡关梦，一片云飞天际头。
十年前此晓霜天，惊破晨钟梦亦仙。一断藕丝无续处，寒风落叶洒新阡。
枇杷花下绮窗开，眉史前头贮麝煤。锦绠重沾弃脂水，画奁先就避风台。
敲笼戏惹春禽骂，下箔教迷暝燕回。坐对清溪应借问，小姑何日肯为媒。
御鞭指处骑争驰，玉靶金弧月满时。显德殿前曾教射，吾皇能将亦能师。
十里长亭无客走，九重天上现星辰。八河船只皆收港，七千州县尽关门。
六宫五府回官宰，四海三江罢钓纶。两座楼头钟鼓响，一轮明月满乾坤。
千载知经几暴秦，山中惟说避秦人。仙源错引渔舟入，恼乱桃花自在春。
说短谈非遍世间，终身隔耳罔相关。才闻传报无多语，烟起心胸火足颜。
悦爱娇容种性生，视同苴土远人情。罗敷自有天分限，妄想繁时剧祸盈。
既晓森罗业镜光，侈焚冥镪寄虚堂。只言贿赂通阴界，先造繁词奏法王。
死节何难难立孤，青闺容易到黄垆。曷留老眼看孙子，但不峨冠自丈夫。
仰德怀清台是范，陈情令伯表如图。九天褒诏千秋史，博得泉涂一笑无。
不衫不履草亭台，随意溪声随意苔。花气淡都如谷水，雨珠肥不过青梅。
多安炉火深僧定，故诡诗题钝客才。集似西园人更雅，好将景物细图来。
只看波旬斗曲多，魔宫震动转多魔。暴公昔亦持三物，陆子今方出一鹅。
中必叠双真射手，戏如格五小风波。南园碑记秦城咏，可及君家正气歌。
千夫舁不上丹徒，看有模棱物态无。交尽世人惟得此，资他风骨耐他粗。
玉鞭在手眼迷离，是写芭蕉怪石时。供作丹徒书院谱，世间只有米颠知。
绛桃花满压枝低，群鸟飞来取次啼。争似一竿君子竹，月明能引凤凰栖。
日月五星为七政，经纬守恒时乃定。唐尧之世今再逢，法则古先有神圣。
璿玑玉衡系程度，主宰周流即溪径。隅夷昧谷宅所司，东作西成循一命。
多君精选复精历，谈论义理求必胜。一朝领荐趍帝乡，锦服乌纱照车乘。
东还此日到乡邑，眉寿拜亲增喜庆。光风又入绮罗筵，白雪阳春听歌咏。
建业楼台烟树微，苍茫天堑雁斜飞。大江南北谁能限，西浦神仙愿已违。
昔日顾荣轻白羽，当时王道重乌衣。方山日夜长如此，淮上千年古帝畿。
万机休罢付雷同，买得青山湖水东。乞食暂迂戎马外，耕田先指霭云中。
千两黄金难买哑，一生白眼拚教聋。渐看人事多疑信，却有吾侪自远从。
解带蒙头夜夜同，坐听寒雨怯霜风。禅心淡泊悲欢外，老景生涯疾病中。
休对目前言梦幻，谁当事后说真空。西山消息还迟我，笑杀时人看画龙。
一秋风日今日好，我向山中看白云。观水亭前初送客，听松楼下又逢君。
放翁健笔何难试，公瑾醇醪本自醺。独上层台待明月，绮塍归去夜应分。
此老胸中有渭川，笔端能雨复能烟。休论画法如书法，曾向松庵读史迁。
一派泉分九窍流，地中窍窍尽通幽。行人到此肠堪断，不用松风满月楼。
流水高山不在琴，无声那得有知音。长松落落秋风里，吹尽凡缘剩此心。
赤水祥光杳霭中，晓随孤鹜气空濛。六街罗绮花前月，十里旌旗塞上风。
色借霜林迷远树，影兼桃浪动遥空。最怜王勃才无敌，滕阁当年记独雄。
城东楼阁排云建，极北河山抱日浮。身上百层怀更放，眼当三辅望还收。
愧无辞赋留王勃，幸有弦歌驻子游。为问长安何处是，莫因殊土忆并州。
满堂丝竹且停声，试听关山送客情。王勃旧传滕阁赋，陆机新拟豫章行。
云想衣裳花想容，来时有迹去无踪。缑山碧树青楼月，蓬岛烟霞阆苑钟。
沙径晓烟浮竹坞，酒家疏雨梦临邛。闺中只是空相忆，油壁香车不易逢。
玉钥初开众乐攒，芙蓉阙下会千官。露分仙掌金茎冷，月射珠宫剑阙寒。
万里梯航通鸟道，六州蕃落从戎鞍。歌钟满座争欢赏，长得君王带笑看。
来是空言去绝踪，峡云无迹任西东。应知御史归天上，只在襄王忆梦中。
立马望云秋塞净，分曹射覆腊灯红。须知此恨消难得，云想衣裳花想容。
一自乡关动战锋，楚云沧海思无穷。那堪流落逢摇落，不是愁中即病中。
白玉帐寒鸳梦绝，彩云天远凤楼空。此情可待成追忆，巫峡迢迢旧楚宫。
岁转鸿钧腊已残，东风吹絮下天关。涨添吴楚千江水，压倒秦淮万里山。
翠竹婆娑银凤舞，苍松辗转玉龙盘。不知天上谁横笛，吹落梅花满世间。
共把离觞向水边，忽看庭树换风烟。门前落叶浮秋水，池月枯杨噪晚蝉。
桂岭瘴来云似墨，碧溪人去水如天。长沙不久留才子，应有声名达帝前。
客舍并州已十霜，不知何处是他乡。夜闻猛雨知花尽，昼掩书斋觉日长。
已托丝桐通密意，又将清瑟理霓裳。旧来好事今能记，去岁兹晨捧御床。
自闭长门经几秋，泪珠时傍枕函流。多情却被无情恼，得宠忧时失宠忧。
香辇不回花自发，仙娥终去月难留。晚来风起花如雪，空逐春泉出御沟。
十年封事遗编在，三尺荒丘宿草摧。鸿宝浪传谁见得，藜灯一去不重来。
沈沈凉夜玉阶空，独立含情小苑东。明月未来人已倦，薄罗香透木樨风。
香墨浓翻研池汁，眼前零落秋云湿。曾看月上海天高，水冷骊龙抱珠蛰。
何当酿得酒如川，日醉北窗高枕眠。底羡凉州二千石，题诗日寄瀛洲仙。
碧嶂排空隔世尘，几家鸡犬自相亲。种桃底事临溪水，惹得渔郎来问津。
世味年来冷似冰，名山犹喜得重登。百年心事谁知己，半日閒情独访僧。
木叶下时风淅沥，莓苔扫处石崚嶒。写成一片秋林意，应对清吟雨夜灯。
石边萧索倚清寒，晓色开晴露未乾。宿酒半醒初睡起，一林苍翠捲帘看。
万竿森立翠交加，苍雪纷如天雨花。风度微凉侵贝叶，月明清影覆袈裟。
林深灯暝时闻磬，径里烟生自煮茶。何日相过参玉版，禅关尤恐碧云遮。
忘形不觉往来频，况复情怀久更真。稍与迟留常抵暮，纵无酣饮自生春。
楼前夜色千门月，帘外风光九陌尘。满眼长安名利客，如君萧洒是何人。
西风昨夜起狂颠，捲我茆斋屋顶穿。红日迸光来枕上，白云拖影到床前。
破铛煮茗煎明月，古砚濡毫蘸碧天。一夜寒窗浑不寐，寸心直至斗牛边。
五月塞边才见蝶，令人忽动故园情。牡丹亭馆微风暖，芳草池塘细雨晴。
花底扑来歌扇小，酒边飞逐舞裙轻。蘧蘧肯作江南梦，沙漠应知负此生。
腊前三白旷无涯，应是天公降六花。九曲河深凝底冻，张骞无处再乘槎。
杨郎手持一匣霜，赠我拂拭生寒芒。铅刀纷纷空满目，君与此皆锷鱼肠。
南金换却东夷铁，上带倭奴髑髅血。血未曾消刃未平，皎若莲花浸秋月。
灯前细看齯鹈锋，入手还疑蛟与龙。门外湖深恐飞去，朱绳夜缚青芙蓉。
苔花斓斑土花紫，白虹沉沉卧寒水。归家不惜十年磨，他日还能报知己。
云想衣裳花想容，未知何日得相从。身无綵凤双飞翼，只有襄王忆梦中。
谪仙楼下吊诗仙，千载风流世共怜。烟雨一江无月色，鲸鱼风起浪花圆。
屋边沱水日淙淙，风物元应擅楚邦。兰芷生连垂钓石，凫鹥栖近读书窗。
城东晓色闻孤角，畦外春流带九江。为约扁舟他日会，狂歌来和郢人腔。
懿亲昭代托椒房，共说儒家世泽长。九有山河光地道，万年历数在天潢。
冀方泰运缘尧母，周室才难重邑姜。戚里候门霄汉上，春风依旧作书香。
倦鸟投枝已乱飞，林间暝色渐霏微。春山日暮成孤坐，游子天涯正忆归。
古洞湿云含宿雨，碧溪明月弄清辉。桃花不管人间事，只笑山人未拂衣。
司空幕府逼晨开，平善街头日夜来。肯信璚花旧游处，至今犹唱紫云回。
破屋凄凉问故人，空遗正气两间存。西风吹落棉花絮，后死何人付史论。
简命吴淞续禹功，顿令万派水朝宗。力排豪贵驱妖鳄，为拯民穷副衮龙。
疏抗三朝辞激烈，身经百折意从容。圣明注念嘉忠直，会见恩光下九重。
闻说童谣有海龙，公来胼胝浚吴淞。孤忠独断群情靡，一凿能令万派从。
星殒海天光耿耿，月沉秋水色溶溶。应知仙梦游江上，千古烟寒锁曙钟。
江楼拂柳融烟轻，金钗按曲节秦筝。虾须帘内屈卮举，鹦鹉梦中传吉语。
燕掠芳尘逢旧侣，吴樯近泊桃花墅。越客春衫来楚楚，捎得鱼缄过湘渚。
万古天开只此时，却怜春意正如丝。群生已向无中见，一气还从静处移。
匝地寒风徒凛凛，行天化日渐迟迟。吾心欲说知何似，静里仍含未动机。
盛时京洛足鹓鸾，翁有无名与往还。剧论直穷天地外，清吟多在水云间。
荣枯任物心无系，消长随时我不关。自得人间无味乐，好诗留与后来看。
排风御气复鞭霆，历览无边造化情。随分自能安至乐，玩心谁复识高明。
先天图有年年运，皇极书为世世经。首尾诗成多寓兴，调高白雪少人听。
绿带春深近北堂，更看红锦烂天香。国风千古遗诗在，对此应知百虑忘。
去年客里遇重阳，曾与同官摘晚香。今日分符行郡邑，独将远意看秋芳。
无端险恶山川气，尽付当时武媚娘。淫虐千年遗臭在，至今人唾则天乡。
桂江霜鲫长如许，绝似松江一尺鲈。鲫美终非故乡物，临风长啸忆三吴。
万顷白云迷属玉，千章绿树唤仓庚。捲帘独自草堂坐，望入海天无限情。
坐倚梅窗俗客稀，一编终日究精微。吉凶消长何须问，已悟先天造化机。
三边多事客忧深，天上东风送好音。念我有情如对语，喜君无恙欲狂吟。
万金肯易平安字，四海谁同故旧心。南望燕山隔千里，未知何日会朝簪。
一壶春酒别阊关，我自登途君自还。马上看云重回首，不知何处是穿山。
海上云寒飞六花，鲜鳞佳酿不须赊。拥炉终日自吟酌，彷佛西湖处士家。
南床叨接夏侯茵，待漏频年笑语亲。一别冬残又春半，蓟门烟树不堪人。
起视星河淡不流，徘徊吟望思悠悠。五更鼓角喧天府，一道氤氲到画楼。
自觉过庭家学远，悬知人海赤珠浮。忽惊羽翮翩跹至，始信吾家有仲谋。
银烛荧荧影动摇，乘鸾步月夜吹箫。桃夭风送香罗袜，兰梦时将入绛绡。
竹箨摧残春茁笋，荷衣褪尽夏生苗。巴歌敢拟华封祝，好与商瞿匹马骄。
忆别河梁思不禁，石桥流水绿烟深。忽惊雁字乘风至，快睹龙吟带羽临。
茹藿山中劳客梦，折梅堤畔故人心。海西社事多零落，吊古行歌拟在今。
怜尔公车待诏行，乘流载笔向西京。不愁文字惊人眼，祇恐风霜拥客旌。
鹏鹗半垂金埒柳，骅骝轻踏玉河菁。白头送汝应长念，翘首云霄无限情。
六管飞灰雨雪天，感时忽动荐蘋鲜。千秋勋业垂钟鼎，一代忠魂俨几筵。
古柏祠前森雨露，芝兰阶下各风烟。趋跄肃穆礼成后，拟绍弓裘早著鞭。
甲午重经癸丑年，人间八十地行仙。名齐绿野堂中相，望重香山画里贤。
卿士月华临故国，老人星彩丽中天。九龄已立开元业，有酒何妨醉寿筵。
六代兴亡不用哀，登临胜有凤凰台。江山形势寒潮去，人物升沉夕照来。
白鹭洲边沙雁叫，乌衣巷口野花开。翠微亭外秦淮柳，为问青青几度栽。
万年海岳作金汤，一望凄然感恨长。禾黍秋风周洛邑，山河残照汉咸阳。
上林春去宫花落，金水霜来御柳黄。虎卫龙墀人不见，戍兵骑马出萧墙。
离宫别馆树森森，秋色荒寒上苑深。北塞君臣方驻足，中华将帅已离心。
兴隆有管鸾笙歇，劈正无官玉斧沈。落日凭高望燕蓟，黄金台上棘如林。
地炉借子画寒灰，已递新诗过越台。小瓮初香犹待熟，南枝正发未全开。
去年春比今年蚤，前浪人惊后浪催。邂逅故乡如梦耳，几时松菊见归来。
疏梅瘦竹晚相扶，又见篱根一岁徂。老向往来多不记，平湖平问郑公书。
转眼南宫较艺时，匆匆何事负佳期。芙蓉不怨开花晚，乌鸟宁忘反哺私。
泪被天风吹作雨，愁因柳路织成丝。我心亦似君心切，况在天涯赋此诗。
传舍清幽地步宽，晨炊未熟且凭栏。秋花不改真颜色，留待天朝使者看。
霭霭林光雨霁初，乾坤着眼一尘无。归云渡水春涵影，醉面便风晓出都。
乳燕教雏娇欲堕，远山当马翠如扶。十年来去通州路，惭愧山间破衲徒。
美人爱我戆且直，我爱美人才出群。团亭把手议政事，西斋剪烛论诗文。
割鸡呼酒对山月，挝鼓放舟看水云。百年知己那复得，海角天涯遥忆君。
张许祠堂何处是，大忠西畔郭门东。自从孤垒支强虏，谁不低头拜下风。
身死唐家当日节，力扶元气万年功。不须再读前朝史，诗笔年来仗至公。
茅庵竹径未相寻，忽忽残红又绿阴。处世浪为千岁计，看花深负一春心。
只缘未悟藏蕉鹿，岂是悭挥当酒金。自笑山林缘分薄，几番翘首付长吟。
两年分手各西东，咫尺天涯万里同。有酒也孤秋月白，无诗空对夜灯红。
簿书俗吏尘埃里，恬退高人畎亩中。我爱西山亭子好，也应相伴醉东风。
半是池亭半豹台，野人襟抱洒然开。知还倦鸟投林去，适意潜鱼入渚来。
数亩石田堪种稻，半山茅地也生材。兴来自有天成句，不用工夫细剪裁。
麾出潮州四五秋，不才无补合归休。西山别业云千顷，浮世流光岁一周。
天地有情容我老，海山无分伴君游。韩祠岁月凭谁记，读到新诗泪欲流。
杨柳青青江水平，别时相顾酒如倾。何当共剪西窗烛，更与慇勤唱渭城。
纤眉如月鬓如蝉，金屋栖迟十二年。别院昭容新系臂，而今已赐洗儿钱。
十年前已识韩荆，今日相逢眼倍明。黑鬓挂冠高世见，沧江对酒故交情。
鸾凰不寄人间迹，鸥鹭还寻物外盟。举俗好名君好隐，三吴风月更谁争。
谁信清溪别有天，上方台殿下方连。红尘不混金沙地，碧涧长流玉液泉。
一榻茶烟浮鬓外，四窗山色落吟边。年年王事经游此，肯结三生石上缘。
元社丘墟已百年，梵王宫殿景依然。层层古铁山头塔，滴滴真珠涧底泉。
僧老犹能谈往事，予来不是爱逃禅。填胸俗虑无由遣，借得云窝一夜眠。
职在湖藩却入秦，祗缘王事属王臣。襄郧有限桃花水，关陇无穷菜色民。
万斛香粳舟载玉，一团生意律回春。凭君致语诸民牧，自此边储务积陈。
薄宦驱驰厌四方，老怀偏独恋潇湘。一江秋色雨新足，万顷晴光天共长。
回雁峰高清照影，采蘋舟散暗浮香。何当为结临流屋，汲取寒涓浣热肠。
炎帝坟陵何处寻，曾凭火梦得荒林。万年白骨惟尘土，百尺青杉自古今。
守护山灵阴有意，往来樵斧寂无侵。神功圣德昭无极，斯邑斯民仰更深。
人说崇冈直万金，环冈左右柏沟深。四时景色相辉映，一派清流自古今。
晴爱落花浮水面，晚宜明月到天心。沧洲旧主乌台客，鹭社鸥盟未许寻。
何处青山最可情，鼓楼宜晚亦宜晴。峰衔落日半轮在，叶漏残阳几树明。
鸦背分来金闪烁，雁行飞度字纵横。能诗独数青莲裔，好景相望咏不成。
垂云莽莽夜还风，人在青楼碧树东。伏枕年华秋易老，隔帘消息梦难通。
歌中郢雪谁同白，别后园桃不耐红。吟罢四愁愁转剧，可堪搔首望飞蓬。
萧飒秋声几度来，更堪鸣雨过残雷。天空青鸟西飞去，露冷瑶台晓梦回。
潦倒岁时思旧侣，风流词赋属多才。等閒往事休回首，俯仰人间有劫灰。
月落空阶记旧踪，谁家砧杵乱疏钟。尘心到处还多事，幽兴无时不自浓。
帐底寂寥听雨雪，樽前萧瑟对芙蓉。白头倾盖成何事，并作愁城一万重。
百年开口笑应难，静里频惊岁月残。老去不妨蓬鬓改，病来长惜酒杯乾。
故园松菊留迟暮，并蒂芙蓉及早寒。莫道秋容零落尽，春风曾照碧桃看。
飘飘身世一虚舟，去住还应作远犹。事业有时能破蔡，功名无意愿封留。
牛羊落日三山路，鸿雁西风二水秋。怅望不胜频吊古，故乡何日大刀头。
薄命情知终爱难，更堪弱质易摧残。云凝楚岫魂应断，雨洒湘筠泪未乾。
午睡最怜鸳被暖，夜吟漏觉魫窗寒。新愁旧恨凭谁诉，自展回文拥髻看。
碧海浟浟样桂舟，瀛洲咫尺且夷犹。龙膏每共方平宴，鹤驾曾为子晋留。
若木云消蓬阙晓，榆花露冷蕊宫秋。醯鸡起灭氛埃里，惆怅浮生浪白头。
弭节方壶访旧踪，云璈迭奏和华钟。赤城春晓霞光薄，玄圃秋阴露气浓。
剪剪绿衣纫薜荔，翛翛清佩制芙蓉。沧波不阻三山路，浪说三山隔万重。
独跨云鹏溯晓风，扶摇直渡弱流东。采鸾去后音容杳，青鸟来时信息通。
瑶草葱茸春雨绿，丹光隐映晓霞红。浮沉欲海知多少，頫视真如一断蓬。
一室如舟住水云，四边芦苇接苍旻。浑无田产供王赋，只有渔郎作故人。
蘋汎晴光鸥卧雪，波涵秋影雁来宾。明朝去约乘槎叟，醉过柴门莫厌频。
远乘一舸渡江乡，风景萧萧带夕阳。古树有巢鸠借宿，野花无主蝶偷香。
惊心忽见山排戟，留客时闻燕语樯。惆怅骚魂招不得，空依芦苇望三湘。
重经古渡立斜曛，愁见桃花两岸春。欲向东风唱桃叶，江边怕有别离人。
绿杨堤畔寒塘侧，双鹭窥鱼水边立。尔心在鱼鱼未知，尔网潜张尔焉识。
芦苇萧萧叶半枯，此身还若在江湖。如何只作凫鹥伴，不向三山觅凤雏。
刻石为盘旨趣深，循环消息系分阴。一弹指内成朝暮，十二时中换古今。
静递青春回禁柳，暗移白发上朝簪。阳城旧制今零落，谁识周公苦用心。
金粟吹香万木秋，露华凝叶翠云稠。家童不敢私攀折，知有寒皋在树头。
雨馀山色翠如苔，树杪寒烟湿未开。童子无端扫红叶，隔林知有故人来。
九十日春分一半，四千里路长风沙。寒衣欲变难为客，晓梦无凭数到家。
关塞每怜新过雁，山城深护未开花。向阳剩有閒庭院，满意东来吹帐纱。
扬州何逊最能文，江水东流隔暮云。我有好峰三十六，玉兰花发正思君。
十旬高卧画楼东，曲曲阑干面面通。远暝欲成梅子雨，晚凉初动楝花风。
燕麦青青柿叶肥，江南回首正依依。千竿新竹消苍雪，一带遥山深翠微。
閒任野禽啼樾坞，细分流水绕柴扉。那知身是乘骢客，疑向花前跨鹤归。
岁晚天空旭日晴，雪山当面始分明。登临到我元无约，风景于人似有情。
楼阁欲从千里见，云烟谁借一朝清。不知地位高多少，瑶树琪花近五城。
淡云微雨带青山，细柳新蒲水一湾。人世百年真梦里，圣恩今日是生还。
来看海鹤迎风舞，坐爱江鸥尽日閒。京国风尘能化白，临流偏诧鬓毛斑。
长河乘夜渡貔貅，兵气如云拥上游。大将能挥白羽扇，君王不爱紫貂裘。
十二关山齐故国，百年疆域汉神州。不眠霜月闻刁斗，自启茅堂望斗牛。
甬东水树清深处，楝花风动黄梅雨。乔木由来世泽家，清溪合有高人主。
主人本是种德人，种成玉树高嶙峋。青骢白豸风霜古，紫诰金泥雨露新。
苦县遥宗元姓李，今代闻孙还柱史。弹压争知重有山，门庭不愧清于水。
绣斧银章使节归，摘花酿酒映斑衣。明堂正要求梁栋，坠子成林大十围。
氤氲瑞霭溢庭除，六甲循环又一初。儿綵承欢春酒熟，宾筵供具赐金馀。
古稀渐近惭虚度，大有将来愿屡书。尘虑久空强健在，閒居赢得两眉舒。
菊枕藤床午梦清，起来江上晚潮平。酒杯到我偏无分，丘壑于今胜有情。
稚子篱根迷旧竹，木奴霜后压香橙。剡川一曲春长满，合与知章老四明。
花县惊看旧豸冠，疏林宁合久栖鸾。桓骢载骤人争议，蜀弩先驱路不难。
遗爱一番春雨足，清风万里晓霜寒。邻封方欲沾河润，翘首行旌独慨叹。
会集群英古亦稀，聚星堂启昼生辉。交期且共论今昔，世事何当问是非。
岩桂岭松宜岁晚，莼羹鲈脍及秋肥。停云总是怀人地，南北峰高一雁飞。
笔床茶灶矮蓬船，绿树重阴起晏眠。驯鹿暮归溪上月，惊鱼时破水中天。
邻鸡傍午催豳馌，灵雨通宵足舜田。愿取西成人共饱，醉乡深处乐陶然。
瑶池秋蚤动凉风，吹落玄珠万颗同。拾取一枝聊把玩，只疑身在水晶宫。
天台深处集群仙，重庆堂高启寿筵。洞口蟠桃春烂熳，庭前舞鹤昼蹁跹。
閒情都付耆英会，遗爱犹歌太守贤。怅望云山寄遥祝，故情谁似老同年。
新妇春粮独睡迟，夜寒茅屋雨来时。灯前每嘱儿休哭，明日行人要早炊。
风帘一烛对残花，薄雾寒笼翠袖纱。空院别愁惊破梦，东栏井树夜啼鸦。
欲挽长条已不堪，都门无复旧毵毵。此时愁杀桓司马，暮雨秋风满汉南。
关外垂杨早换秋，行人落日旆悠悠。陇山高处愁西望，只有黄河入海流。
孙郎年少有雄名，江左开基霸业成。引镜自怜功未竟，中原谁更与争衡。
曹公横槊下荆州，囊括东南意未休。八十万军同一炬，月明乌鹊为谁愁。
吴蜀山川一水通，荆襄偏据地图雄。云长千载英魂在，江左谁令数阿蒙。
万里银河接御沟，千门夜色映南楼。城头客醉燕山月，笛里寒生蓟北秋。
胡地帛书鸿雁动，汉宫纨扇婕妤愁。西风明日吹双鬓，且逐飞蓬赋远游。
天涯明日故人疏，莫向樽前叹谪居。最是孤臣偏雨露，君王不问箧中书。
渔阳几载傍胡尘，此日骊歌济水滨。白首谈兵君自见，何须更问请缨人。
青樽华发对销魂，匹马孤城日色昏。爱客更为长铗引，一时回首孟尝门。
主恩千骑入防秋，幕府遥临上谷愁。今日故园迁客泪，谁知不是为封侯。
香销玉树更生春，不见当年种玉人。莫道有情非草木，半垂未展似伤神。
平戎今代推司马，屡奏飞书达汉家。雪后三军蒙挟纩，月明千里听吹笳。
周瑜旌节屯江左，王浚楼船出海涯。闻道西湖罢歌舞，春来依旧见繁华。
冬月沉轮空夜阑，绮窗华烛自凝寒。春来依旧清光满，只恐催人不耐看。
遗民昔日寄东林，弹指韶年去复今。借问虎溪明月夜，几多流水在琴心。
爱汝庭兰万玉开，年年一度看花来。莫愁风雨消轻粉，暗送幽香入酒杯。
堂上老亲垂白发，天涯游子泪斑衣。何人解道山河险，梦里犹能夜夜归。
一个吟身十亩间，抄书看画自消閒。百年尘事如双陆，三月风光又牡丹。
不用草玄期后世，且须浮白醉南山。张翰久谢冠缨缚，买得扁舟任往还。
往岁言归计未成，今秋始得挈家行。张衡久有归田愿，王粲知无恋客情。
去日海帆同燕渺，到时江岸与潮平。湖边若果添三径，莫吝双鱼寄远声。
记得西川韦相词，去年今日事堪思。人间刻骨难忘处，最是佯羞忍泪时。
矜严时已逗风情，五字诗中目乍成。折齿幽人犹有我，扫眉才子更无卿。
当筵心借调琴语，入户行防触瑟声。何事胆娘偏小胆，略闻鹦鹉便心惊。
露湿琼姿映日鲜，离披弱态益嫣然。香宜九子钗边嗅，蒂合同心带上悬。
织女淡妆傅缟素，徐娘私赠见诗篇。佳名更喜同之子，栽定东家倍可怜。
云在青天水在瓶，古僧何处说今僧。一庵若问真何一，昨夜庵中火是灯。
湛然长谓此心天，病里何来念百千。不学老衰还自谴，谨当鞭策领伊川。
冻云江路本知难，山是山人分所看。自裹木棉粗破衲，老夫何怕北风寒。
老眼江山处处新，雪中天地更精神。人间岂识尧夫意，未有深冬未有春。
偶上蓬莱第一重，道人今夜宿芙蓉。尘埋下界三千丈，月在西岩七十峰。
江海几年留老眼，乾坤今日寄微踪。酒醒无限题诗意，起立层岩看万松。
一径梅花一径桃，东风移得满山坳。肯愁明日灵根萎，自有贫家活水浇。
着眼风光皆此意，醉人春色自吾醪。白头笑尔青藜杖，一日烦君更几遭。
潦倒烟云任不羁，乾坤随我放颠痴。每从问寺寻僧处，点出随花傍柳诗。
拄杖每行真老仆，青山到处是相知。白头莽道无巴鼻，只有吾心孔孟师。
一从天命舍歌讴，龙战中原苦未休。天地我能悲楚汉，古今谁敢罪商周。
英雄可庙人千古，赤子何辜血九州。惟有长江知我意，对人无语只东流。
中流箫鼓沸楼船，海色苍苍接远天。览胜也应忘潦倒，济时真见属才贤。
潮来爽气生衣上，日落斜晖到酒边。人世过逢原不易，临风无那思依然。
十年萍迹怅西东，此日湖山览眺同。合浦一珠悬夜色，延津双剑倚秋空。
虚名总付浮云外，别思偏萦落照中。君到武夷穷九曲，新题宁惜寄飞鸿。
一滩一滩复一滩，轻舟荡桨上曾湍。三秋岭外雨全少，十月邕南天未寒。
露岸苇花明白羽，风林橘子动金丸。如何连夜还乡梦，不怕关山行路难。
马首桓州又懿州，朔风秋冷黑貂裘。可怜吹得头如雪，更上安南万里舟。
黄花翠蔓子累累，写出西风雨一篱。愁绝客怀浑怕见，老来万缕足秋思。
我家溪上白柴扉，久别儿时旧钓矶。兵后故庐悲茂草，梦中慈母念单衣。
千年汗竹何多错，万里浮萍未暂归。伫立悲风挥血泪，此身元不为轻肥。
故人已乘赤龙去，君独羊裘钓月明。鲁国高名悬宇宙，汉家小吏待公卿。
天回御榻星辰动，人去空台山水清。我欲长竿数千尺，坐来东海看潮生。
黄花开后叶初霜，紫蟹肥时酒满缸。羁旅已知浮世淡，登临未觉壮心降。
天垂去鸟低平楚，水学惊蛇到大江。目极孤云乡思乱，烟波空想白鸥双。
江水粼粼照岸浮，古碑如堠立江头。谁知手撚吟髭日，已是心疑国士秋。
奸计不逃人物议，画图解写古今愁。沽才斗虏固应尔，更有同时鹦鹉洲。
溪光冉冉独长眠，抱膝酣看树杪烟。风雨梦中过一岁，藤萝洲上送残年。
青山长得酬杯酒，白雪何人问简编。煮茗幽窗春亦好，深居宁肯受人怜。
两山断尽夕阳边，荡漾溪沙泊小船。石壑带云阴欲雨，茅檐笼树暝含烟。
新凉牛犊归桑薄，小满人家割麦田。何日数椽山里住，倦游空自忆林泉。
雨过疏林洗淡妆，碎笼明月簇幽香。清辉忍借王孙草，素影偏深越客裳。
蝴蝶梦回犹带粉，婵娟春尽未销霜。夜深不辨葳蕤锁，欲上瑶台扫雪光。
乱编芦苇小亭西，苦竹千竿夹碧溪。听尽鸟声春未暮，隔林还有杜鹃啼。
一篙一棹芰荷舟，望著仙人西海头。松影满船芦苇乱，为君先醉野云秋。
乐事从于客岁违，宾筵叹息主人非。平章宅旧花仍发，王谢帘闲燕自飞。
寒火尚供沽到酒，春蛾争化舞残衣。黄金莫惜沉酣尽，白发何堪故友稀。
紫岩山阁倚残霞，素雪回看静碧沙。未有东风消不得，隔林犹似蕊珠花。
广陵自昔号繁华，过眼春风一梦赊。商女隔江歌玉树，仙人骑鹤问琼花。
荒村石屋无归燕，远道斜阳有暮鸦。二十四桥明月夜，清光此夜属谁家。
华屋笙歌晓漏迟，露香庭戺烂金芝。正当北阙推恩日，又是南山祝寿时。
慈竹影涵瑶席润，灵萱花映翠冠垂。阳冈采凤方高翥，分得黄封荐玉卮。
湖上扁舟今又归，湖南生事日且微。白蘋盈把客携酒，青薜满山吾制衣。
烽燧秋高淮海路，兵戈天急射阳围。沧江何限垂纶者，摇落西风旧钓矶。
短笛长箫何处船，草堂只在大湖边。蒹葭十里吹晴雪，芦荻千村生紫烟。
世路关心群盗在，茂陵多病一尊前。子云自有长杨赋，肯向青山独草玄。
闻说衡门赋考槃，故缘深径觅清欢。行厨愧不如严武，命驾徒能学吕安。
大石满田春藓湿，乱藤垂屋夜云寒。茅堂为下青灯榻，千载高情未觉难。
茅堂低小竹林幽，母子相看共白头。绛县又逢新甲子，老莱浑似富春秋。
野田云暖黄鸡啄，山瓮春浓绿蚁浮。天上升平甘此乐，读书惟欲老林丘。
虎头少年才且贤，侠游不减杜樊川。善和牡丹天下白，看花走马春风前。
东家蝴蝶西家去，双双高飞向何处。尊前一曲断肠词，荒草寒烟暗平楚。
朱弦快阁擅风流，尚忆当年旧县侯。共羡美才成制锦，每多异政在歌裘。
岁残鸿雁遵沙集，春转龙蛇起陆游。定拟飞腾易霄汉，贤声预已达宸旒。
自笑千金惜已捐，陶然知命且随缘。暌疏故旧家家酒，狼籍图书处处船。
布被夜寒孙抱足，柴门雪满客无毡。陆游草草真成放，千首新诗六十年。
信有清风不厌贫，吹帘入幌转相亲。红颜薄命空流水，绿酒多情似故人。
服药难辞星入鬓，闭门长与竹为邻。黄金散尽真堪惜，前日亲知是陌尘。
风流蕴藉更才华，年少成名乍起家。银瓮青丝吴市酒，竹炉纱帽建溪茶。
车同潘令人人果，笔似江郎夜夜花。去觅江东二三子，帝京明月醉琵琶。
冻云寒树晓模糊，水上楼台似画图。红袖谁家乘小艇，卷帘看雪过鸳湖。
章江茉莉贡江兰，夹竹桃花不耐寒。三种尽非吴地产，一年一度买来看。
章江茉莉贡江兰，夹竹桃花不耐寒。三种尽非吴地产，一年一度买来看。
家家山色对春湖，日日春风听鹧鸪。门前杨柳藏鱼市，屋上梅花当地租。
庭下秋风草欲平，年饥种豆绿阴成。白花青蔓高于屋，夜夜寒虫金石声。
董生留我子云亭，画尽春山酒未醒。赠与侯家金屋里，美人筵上斗眉青。
虎山桥外水如烟，雨暗湖昏不系船。此地人家无玉历，梅花开日是新年。
鹿豕木石皆可与，径绝云深不知处。数拳老碧数枝秋，一枕千山谢尘侣。
卖文曾办买邻金，故国移居始自今。欲向烟霞寻旧侣，况逢山水有清音。
飞鸿踏雪仍留迹，倦鸟移巢却择林。莫怪绕枝犹未定，啜醨渔父已知心。
晴开高阁坐氤氲，綵笔凌霄染五云。隔岸柔风匀槛柳，半帘新雨湿阶芸。
玉衡甲应三元历，银汉魁联七曜文。欲问明年花信好，今朝春色且平分。
万户笙歌长至日，一蓬风雨远行人。买鱼沽酒俱收市，且自煎茶洗客尘。
夹道垂杨古社荒，井田犹欲访遗疆。驱车雪满蒿莱路，过庙云侵薜荔墙。
褊地亦为王者法，远方愿作圣人氓。七雄五伯皆黄土，剩有公祠蕴藻香。
林居懒性正相宜，况复高堂鬓似丝。欣际乾坤新定位，敢将丘壑傲清时。
阿谁径竹频供笋，无奈庭荆故恋枝。欲去踌躇千万绪，深情惟有白云知。
雁影清秋客况中，孤尊缓酌好谁同。此时见月情偏剧，是处看云望不穷。
薄宦风尘宁作我，故园瓜芋忆为童。閒来剩有池塘梦，念尔齐门瑟未工。
且喜晨装值霁朝，戍楼晓角促征轺。冻含馀雪千门树，寒耿疏星十里桥。
已迫腊残乡国远，乍惊霜入鬓华凋。那堪病骨还行役，兰桂山中早欲招。
三月扁舟渡鉴湖，楝花风急雨晴初。共知出处心无愧，自信经纶志未疏。
开偏溪头巨胜花，雪精双引紫云车。忽传青鸟催春宴，烂醉金桃阿母家。
紫翠房深敞石屏，神仙炼液漱清泠。铁符催起龙行雨，白日风雷走六丁。
自信身闲即是仙，金丹何必问长年。修真独许陶弘景，曾看袈裟习夜禅。
奉祠曾谒会稽山，湖曲天风振佩环。一色荷花三百里，洞箫吹月镜中还。
五国城头落日低，故宫南望思凄迷。秋风愁杀棠梨树，不及双禽自在栖。
祗园花雨晓吹香，手绾袈裟近御床。阙下紫云随雉尾，座间红日动龙光。
金盘苏合颁殊域，玉碗醍醐出尚方。稠叠屡承天上供，每惭无德颂陶唐。
羽仙飞佩晓冷风，禅子金皃映日红。共祝太平朝帝阙，蓬莱兜率五云中。
午阴初转御桥湾，斋退从容出九关。天上好风重送喜，銮舆明日幸钟山。
雨霁风恬始见花，野梅含笑正横斜。红芳此后周千里，绿树仍前荫万家。
寒日自能明蔀障，轻雷应为蛰龙蛇。老来衰惫偏多感，时有新诗纪物华。
春丛照眼见轻黄，玉署裁诗觉兴长。唐苑错教催羯鼓，汉宫徒自斗仙装。
龙池日转才分色，凤阁风来细认香。何事偏承天泽早，结根元自五云傍。
父子相传履制奇，青丝细软合时宜。声随鸣佩君王识，影落飞凫太史知。
泥滓乍离归隐计，香云才振上升期。年来敝屣无心弃，却笑干将补较迟。
许询故宅祗园寺，童稚嬉游不记年。楼阁参差霄汉上，山川迢递斗牛边。
萦池昼引芙蕖水，负郭秋登䆉稏田。今日送君迷旧迹，都门回首一凄然。
西出都门见石桥，虎城千雉共岧峣。浮鼋晓渡江流稳，役鹊晴瞻汉影遥。
华表月明清露湿，栏干日近彩云飘。四方车骑多如雨，举目应思答圣朝。
双鸟交交语晚晴，东阑花发近清明。梨园弟子伤春去，一夜新愁白发生。
补之华光本同调，王冕专门独臻妙。当时叔雅亦知名，瑰奇总让吴兴赵。
吴兴兄弟宋王孙，玉雪为骨冰为魂。只将翰墨自游戏，持缣请者空纷纭。
此图先辨是谁画，不写霜晨写寒夜。片月疑明又未明，残英欲谢何曾谢。
仙郎风度真独雄，乾坤气象蟠心胸。花开不用雪中探，坐对琼姿幽兴浓。
楚畹曾传擅国香，奇花如玉色偏良。千红未羡桃林满，万绿宁誇柳径芳。
白帝初分瑶作蕊，素娥只喜淡为妆。看来月下浑无色，却认枝头有暗香。
幽姿错落涧边生，虚谷泠泠应水声。烟雨濯枝泉始达，风雷排干势初倾。
轻花并逐虬龙起，飞沫时沾鹳鹤鸣。疑是天河倒峡出，润馀草木更敷荣。
竹里泉声百道飞，清溪一路踏花归。偶逢日者教求禄，曾向长生说息机。
隔岸春云邀翰墨，洞门高阁霭馀晖。别来同说经过事，惆怅当时意两违。
朔气能寒海上山，却留苍翠倚云间。时看舞鹤笙前下，长听栖乌月里还。
天泽九重承自远，霜标千仞渺难攀。休疑绿鬓年年好，柏实松苓总驻颜。
太峨西来通蜀门，泸江北接武陵源。翁姑寿比江山永，县北芙蓉似子孙。
京国重来鬓巳苍，每因话旧意难忘。几年簪笔依丹禁，两度乘骢按越乡。
自是高情超世俗，从来雅操敌冰霜。只今勇退真难得，为子高歌一慨慷。
客路驱驰四十年，一朝解组赋归田。柴桑独见陶潜去，盘谷谁如李愿贤。
鸿鹄九霄随返旆，烟波万里送归船。都门把别情无限，老我空吟桂树篇。
国计忧劳俯圣躬，南冠重许拜恩同。名家兰玉枝枝秀，涨海鲲鲸处处通。
燕水盍簪怀胜迹，泰山回首揖高风。蜚英继武皆馀事，肯向江湖叹转蓬。
霜落寒城听晓钟，客帆无计又江东。风花不作飘零态，春色还看点缀同。
御史直声光汉册，贤良曲学愧辕公。若将途径分泾渭，末路何人令始终。
为爱名山入武夷，相逢海上共题诗。漫言仙令飞凫下，曾似官曹问马知。
剑浦波摇青雀影，镜湖秋结白云期。四明狂客如相问，黄鹄翩翩任所之。
八斗相传绣虎才，路傍石马翳苍苔。洛神留得黄初赋，千载霓裳去不回。
新诗字字巧春蚕，堕马妆成白玉簪。我住三洲流水曲，几回子夜梦江南。
江城杨柳绿毵毵，客舍长歌酒半酣。寄语金陵游侠子，春宵无梦不江南。
堂开白下近长干，庭畔春风长玉兰。奕世相传蘋藻在，文垂片石望中看。
岁暮凄凉雨有声，依依客舍缓行程。高楼夜冷衣偏薄，击柝愁人到五更。
别却床头绿绮琴，出门何处觅知音。一从玉斧蓬莱去，采药犹存未死心。
眼底群僚独数公，除书又出大明宫。人辞蓟北层霄近，路入滇南万里通。
荷叶拥舷秋滴露，桂花明旆晚生风。逢时已自参藩省，好竭丹心答圣衷。
五峰峻削拱炎州，探日批风迥未休。石磴共看黄鹤度，松门直与白云浮。
长安北望空秦观，吴会东来越楚丘。捧日自当登绝顶，君平休道犯牵牛。
终日山行入品题，万峰壁立与天齐。白云冉冉生衣袂，乱石崚崚割马蹄。
古渡桥梁春涨没，深林风雨画猿啼。此情此景堪图画，何日重过信伏藜。
死生难有再回身，更结来生未了因。尽日伤心人不见，海棠风外独沾巾。
旧事凄凉不可听，相思一座鬓星星。窗残夜月人何处，银烛秋光冷画屏。
悠悠生死别经年，旅馆寒灯独不眠。心折此时无一寸，三春行乐在谁边。
玉颜无分住天家，愁倚西风望翠华。万里龙沙休恨远，长门宫里即天涯。
月月红开如有约，四时颜色染丹砂。沉香亭北妒妃子，结绮楼中失丽华。
芍药便从春后老，海榴只合暑前誇。虽然堪赏还堪恶，恐夺霜台石竹花。
使命光生貔虎台，中天玉树尽花开。满城喧鼓尊王事，五采流霞绣上台。
中州宗学被甄陶，骏惠文孙天语褒。自有玺书耀河岳，奚劳玉兔数纤毫。
帝念民劳露处啼，旌旗初下慰云霓。两河动静关秦晋，一剿回夷振鼓鼙。
圣主何尝讳灾异，天风应急奏颠黎。微臣忧杞先河决，好障中原与岳齐。
日涉芳园忆故知，纷纷芳草乱如丝。我行永久逢君至，执手如观未见书。
从来明月不须期，流水因风珠玉随。万叶秋都客梦里，平江何日不相思。
曲度间云意自迟，夜阑独酌强裁诗。江山待我皆如旧，况有新红劈荔枝。
闻说嵩山礼旧师，青囊许我共抽丝。苍颜古貌滋朝气，载酒飞花有夜珠。
君家山水有清音，把臂谁同笑入林。花影一庭堆锦绣，朋游四坐列璆琳。
鹤池鸥屿空悬梦，筠径荷亭尚未寻。安得懒真家老笔，为君写付少文琴。
良宵无幸听云和，程史閒看对岳珂。纳纳乾坤人自老，悠悠今古事何多。
春回短褐凭谁送，客厌寒毡不我过。从此蓬门更深掩，小斋题作独吟窝。
上方楼阁梵王宫，峡迥周遭紫翠中。古寺飞来山色老，妖猿化去世缘空。
昙花芳映菩提树，宝鼎香浮柏子风。千载玉环今在否，漫题诗句记行踪。
跨鹤仙人凌太清，千秋高阁尚峥嵘。江光远带瞿唐峡，楼势平连鄂渚城。
历历楚山湘女泪，萋萋芳草汉臣情。当尊莫厌深杯饮，醉里如闻玉管声。
寂寞寒江急暝流，金陵王气黯然收。行人莫问当年事，仙鹤空成万古愁。
芝盖不来云杳杳，寒鸦飞尽水悠悠。湖山靡靡今犹在，故垒萧萧芦荻秋。
红尘飞断即仙城，潮打江涯触磬声。宝尼珠光从海接，菩提树影伴僧行。
香分绮席风幡动，月满瑶波水镜平。况有主宾成二美，不妨拚饮到天明。
锦缆牙樯何处舟，采将杜若过芳洲。引雏江燕还怜暑，近槛芙蓉忽报秋。
习静最宜松下鹤，忘机爱侣水边鸥。醉看明月归来晚，一棹歌声古渡头。
汴洛山河亦壮哉，师班朔漠志难灰。紫龙鳞甲逐沧浪，丹凤楼台空绿苔。
禁宇终天归燕恨，厓门千古暮猿哀。当时早用文山策，未必銮舆入海来。
岭上松杉接碧空，纷纷木叶下丹枫。越王经略烽尘外，丞相祠堂霄汉中。
日落栖乌分古树，天高飞旆溯流风。凭舆几度频来往，犹忆含香侍紫宫。
翟羽鸾绡事已空，碧云沧海思无穷。石麟埋没藏秋草，黄屋惊尘捲朔风。
箫鼓尚陈今世庙，野花无复赵王宫。须知此恨消难得，惟有青山似洛中。
行吟更上望春台，客思伤春未易裁。捲幔风前花影乱，倚阑江上笛声来。
幽香欲佩嗟何及，愁绪如稠闇不开。细数物华零落易，相看那得罢衔杯。
道为贤侯讲泮宫，渊源程子及周翁。路开正脉同归极，川障狂澜浪驾空。
珍重前廊浑气合，督提后进要心通。圣门相与从容入，矩步规行不用匆。
家学渊源接紫阳，按图终日味偏长。已知室暗能虚白，更与诸生事勿忘。
我生夙抱烟霞癖，半世林泉寄踪迹。五湖春水洞庭山，沙鸟野猿俱旧识。
菲才叨禄在京华，频看长安陌上花。翻忆湖山昔游处，不知明月落谁家。
美人家在东吴住，占得湖山无限趣。采樵常倚桂枝岩，放棹时过荻花溆。
我有茅堂与秫田，归期未卜是何年。玉堂一枕春风梦，飞绕山光水影边。
长江一道落青天，北固山高凌紫烟。曾记夜凉吹玉笛，海门星斗照楼船。
频年收得慰安书，画饼难充腹内饥。见说锦城无限好，锦城虽好不如归。
福严寺里秃鹙儿，不竖幡幢竖贼旗。白昼杀人凭佛力，严沙沟变火坑池。
烧劫谁能作画图，南阳壮士手亲摹。官兵一出髡郎死，满县歌声听鹧鸪。
年年曾寄客边书，写尽真情只当虚。十纸到家无一答，恨人心性愿消除。
寒家诸父挽宗孙，又与先人扫旧坟。莫听无稽长舌者，浪言身在百花村。
蓬莱紫气温如玉，池上于今有凤毛。家在梦中何日到，春云送色晓鸡号。
莫怪追欢笑语频，贾生才调更无伦。汉文有道恩犹薄，能解閒行有几人。
数年暌异故人情，弹铗遥闻白雪声。双舄北来归凤渚，片帆西去过羊城。
参差桂树当霄耸，灿烂桃花夹道生。人日正堪仙吏往，随车甘雨莫辞倾。
少年高第抱琮璜，一曲阳春海上清。玉简云中饶玉露，金城山下长金茎。
爽鸠法自三章肃，丹凤书来万里惊。此去片帆飞似驶，圣朝侧席待青萍。
仙郎揽辔属纡筹，鹤发双垂到十洲。只尺天涯驰白马，八千里外护青牛。
班衣正值观涛日，拜冕兼逢圣节秋。载笔不须饶著论，君家十事是箕裘。
愁中白日费销磨，酒畔棋边是处过。杜牧看花当意少，元稹吟草断肠多。
谁知沉饮非荒宴，聊寄孤怀与啸歌。安得暂酬心恨了，芒鞋擎钵一头陀。
重见徐娘未老时，蕙兰心性玉风姿。不忘杜牧寻春约，犹诵元稹纪事诗。
时世妆梳浓淡改，儿郎情境浅深知。栖鸾会上桐花树，举眼详看一稳枝。
函封仙谱慨前朝，派接天潢世胄遥。九庙已迷梁苑雪，诸陵空倚浙江潮。
山中父老今何在，海上王孙不可招。掩卷共君悲丧乱，天涯风雨客魂销。
龙蟠虎踞帝王州，春色先归十二楼。花气夜随香雾合，莺声朝带彩云流。
乌衣子弟青丝骑，桃叶佳人翠翰舟。最是江南佳丽地，酒旗歌板易淹留。
我昔云山结灵友，春风日解松花酒。乍可狂歌在世中，何因落魄居人后。
人间红尘万丈馀，一日十避无宁居。大人莫笑裈中虱，神骏曾为辕下驹。
朅来卧病寒塘上，门径萧萧秋草长。洛阳二顷无心求，成都四壁还相向。
匣中神物是龙泉，虽复沉埋光在天。壮夫不洒穷途泪，且自垂钓秋江前。
上林佳气霭氤氲，一树琪花夜照云。锦石雕兰春似海，千秋长奉玉宸君。
中丞鹊丘旧登坛，一剑霜飞绝漠寒。汉帅岂堪蕃将代，军容争遣内臣观。
居人夜傍长榆泣，胡马秋嘶白草残。道是令公今远窜，凭谁免胄阵前看。
万里辞家出塞垣，五原兄弟竞交欢。吴钩上有仇人血，解向尊前笑共看。
千灯一坐放光明，帝网交罗互不争。谁与春风露消息，珊瑚枝上唤流莺。
弃官江上肯归耕，几亩城中喜自营。结宇故栽芳树满，看山不断白云生。
身裁鹤氅称居士，家本龙门远俗情。为扫落花名蒋径，春来吾忝众宾行。
竟夕阴云掩太清，高斋寥廓对松声。长风忽送银河出，倒月能翻壁水晴。
夹路旌旗凌海日，中宵星宿带坛灯。为欢天意成禋祀，一曲真堪答圣明。
香溪桥西邓尉东，千树万树摇春风。料得李生难写染，花光艳艳日初红。
溪桥踏月过山家，风露离披斗柄斜。半醉半醒疑梦寐，剩留清影付梅花。
生死茫茫总别离，鱼书才到讣音随。凋零耆旧今方尽，谈话风流转合思。
嬴博祗将魂气接，枌榆先与首丘期。大招何事偏称宋，唐景由来怅所师。
蝴蝶庄周两不知，凉风吹梦出虬枝。料应㖟得图南诀，睡到山中暑退时。
久与梅花成息壤，凝也拿舟俶也催。至竟避花如避债，秖应花为老夫开。
与子同心二十年，僧堂香火半炉烟。正防步履三关险，却笑功名一线牵。
囚系艰危怀后进，衰残寤寐仰前贤。归来共了平生事，就此先期立志坚。
瓜熟黄台子渐稀，银潢天派一丝微。金鸡槲抄频颁赦，岭外流人更不归。
东行初喜见青山，山色偏宜马上看。明日济南公事简，玉泉飞雪漱清寒。
驿程迢遰到齐河，农务森森生意多。圣主每忧民力困，官输犹自急征科。
勤政堂中夜话迟，清风生坐觉霜飞。山东群盗今安有，使者何烦着绣衣。
休沐寒宵正稳眠，疏迟赢得发黟然。黄杨已受春功薄，犹恐明朝值闰年。
黄花落尽乱鸦啼，闻道仙舟傍晚移。江邑秋残惊客久，故园春在梦归迟。
冯驩心事无鱼铗，毛遂才名脱颖锥。我亦无人识名姓，对君慵写送行诗。
海榴花过绿成林，试折残枝露湿襟。莫惜飘红低著地，玉颜正少主恩深。
古寺残僧乱后稀，独来林下掩柴扉。化人每转千声偈，辟地惟将一衲衣。
池上莲芳辞伴去，山中松偃识师归。非关愿薄难行道，自是群生与道违。
江流西来如箭急，小姑横截江心立。桃花水涨势相争，峡口瞿塘犹不及。
山神堂堂心胆粗，当时人间伟丈夫。江头庙里青绫帐，翠靥金钗塑小姑。
离离烟树接通津，南浦亭前碧草春。客里见图先泪落，只缘身是此乡人。
这个女人不是人，九天仙女下凡尘。养个儿子会做贼，偷得蟠桃供母亲。
不炼金丹不坐禅，饥来吃饭倦来眠。生涯画笔兼诗笔，踪迹花边与柳边。
镜里形骸春共老，灯前夫妇月同圆。万场快乐千场醉，世上闲人地上仙。
富贵荣华莫强求，强求不出反成羞。有伸脚处须伸脚，得缩头时且缩头。
地宅方圆人不在，儿孙长大我难留。皇天老早安排定，不用忧煎不用愁。
万紫千红莫谩夸，今朝粉蝶过邻家。昭君偏遇毛延寿，炀帝难留张丽华。
深院青春空白锁，平原红日又西斜。小桥流水闲村落，不见啼莺有吠蛙。
笑舞狂歌五十年，花中行乐月中眠。漫劳海内传名字，谁论腰间缺酒钱。
诗赋自惭称作者，众人多道我神仙。些须做得工夫处，莫损心头一寸天。
一年三百六十日，春夏秋冬各九十。冬寒夏热最叹当，寒则如刀热如炙。
春三秋九号温和，天气温和风雨多。一年细算良辰少，况且叹逢美景何。
美景良辰淌遭遇，又有赏心并乐事。不烧高烛照芳樽，也是虚生在人世。
古人有这达矣哉，劝人秉烛夜游来。春宵一刻千金价，我道千金买不回。
病多慵引架书看，双袖龙钟泪不干。世态炎凉随节序，人情反覆似波澜。
溪风送雨过秋寺，山鸟将雏傍药栏。同学少年多不贱，独将衰鬓客秦关。
玉鞍初跨柳腰柔，娇眼如波入鬓流。翠袂半将遮粉臆，掉鞭横过小江楼。
金凤钗头逐步摇，花如双脸柳如腰。最怜长袖风前弱，拽住仙郎尽放娇。
轻鬓丛梳阔画眉，翠翘浮动玉钗垂。醉来咬损新花子，绕树藏身打雀儿。
神鳌屹立戴崔巍，此地曾经几劫灰。宝藏虎归风撼树，碧潭龙去水生苔。
云移塔影横江口，船载钟声出浪堆。独倚阑干飞鸟外，不知身世是蓬莱。
岧峣高阁倚岩阿，把酒相看奈别何。寒色渐经巴峡路，雨声微长楚江波。
沧洲别业惊蓬断，白发流年倚剑过。他日相逢又何处，眼中知己渐无多。
宝凤搔头玉步摇，艳妆空似海棠娇。春情一种无聊赖，重到桃花第四桥。
寂寂无言敛翠蛾，花阴试步学凌波。玉颜空有嫦娥貌，不及芭蕉雨露多。
虽过重九兴犹赊，有客跫然到孟嘉。唫带晚风催放菊，话深疏雨对烹茶。
休题鹿梦寻蕉叶，且订鸥盟逐浪花。万事迄今无一可，逍遥还是酒为家。
钧天瑶鼓振芳辰，历历蓬壶座上宾。粹白近连江夏裔，孤清遥接镜湖春。
菁莪迭咏中都化，桃李欣逢上苑新。只愧九方垂策后，蹇驽犹自滞风尘。
尺寸能含百丈姿，巉岩犹喜托根奇。堪知细叶迎风夜，不减孤涛绝顶时。
方盘如沼立苍宫，短劲凌霜阅岁寒。自是武侯祠畔种，半株子尺可同看。
瑶华低放小窗间，雪干冰枝不用攀。巳把数茎当庾岭，何须千本说孤山。
棒底神龙未出潜，在家菩萨可同瞻。群饕未解蒸豚意，大梦何时醒黑甜。
宾筵初罢报孙枝，家庆重欢此一时。裴庾昔年传笑语，甲辰何必问雄雌。
紫禁西连万岁山，宣呼重入觐龙颜。拜承圣语丁宁训，满袖天香出九关。
巴陵西畔楚江分，曾泛湖波望岳云。借得君山小龙笛，月明吹向洞庭君。
云净天清紫翠浮，好山消尽越乡愁。行人如有江南兴，马上题诗入蓟州。
广寒宫殿属天家，晓从宸游驻翠华。琼液总颁仙掌露，金支皆插御筵花。
棹穿萍藻波间雪，旗珣芙蓉水上霞。身世直超人境外，玉盘亲捧枣如瓜。
宿雨朝来乍放晴，游丝袅处暖风轻。绿杨深院人初起，笑听喳喳第一声。
浩荡江湖往复回，春光秋月任徘徊。翠眉敛笑歌金缕，红袖笼香捧玉杯。
赢得闲身浑未老，莫教归思苦相催。人生行乐知能几，莫把芳心变冷灰。
爱闲长日掩衡门，懒步芳阶惜藓痕。百岁光阴将大半，一年春色又平分。
梨花开到檐前蕊，蒲草青回石上根。永乐初科逢此日，三场正试礼闱文。
绿阴重叠鸟间关，野枣花香宿雨残。天遣浮云都捲尽，教人一路看青山。
玉宇寥寥覆八垠，琉璃滑处不生尘。一痕新月梳浮黛，五色晴霞绣展茵。
灵鹊有桥横碧落，仙槎无路泛青旻。夜深浓露多如雨，洗出银河一派新。
竹树阴阴覆化城，白莲池水照人清。明朝又向红尘去，辜负垂杨百啭莺。
广武城边古战场，汉高曾此割封疆。若无纪信乘黄屋，纵有萧韩事叵量。
九畹何须楚水濆，小亭池畔挹仙芬。新姿雅淡清能识，香气幽深静始闻。
疏影晓寒惊月湿，绿丛春暖沐风醺。主人情性偏相赏，百卉频开不可群。
今日残花昨日开，暮潮归去早潮来。为文无出相如右，欲赋惭非宋玉才。
道自升沈宁有定，心从到处即成灰。多情只有春庭月，片影漂摇落酒杯。
积雨空林烟火迟，百年世事不胜悲。少陵老去忧多病，庾信哀时尚有词。
绿树碧檐相掩映，南园北第两参差。平生家国萦怀抱，泪湿春衫鬓脚垂。
百万通仓国计存，勤王兵甲急宜屯。庙堂每忽安边略，胡虏方骄入塞魂。
白草自肥南牧马，黄河不断北来猿。弯弧欲射旄头落，藿食犹惭远帝阍。
月满胡天杀气凝，建牙吹角汉家营。五陵霜露松楸近，千里风尘辇毂惊。
累日未传青海箭，何人为扫黑山兵。朱门金穴笙歌沸，野哭那闻动地声。
闲厩徒焚廿四坊，锦云花队向来亡。渥洼未见收天马，朔易无闻贡白狼。
此日朝廷思李牧，他时文簿抑陈汤。运筹急为摅长策，鞭挞还须尽犬羊。
内苑期仙拱穆清，上玄斋祭福群生。貂蝉夕拜趋三殿，貔虎晨严卫九城。
淝水却思安石在，泾阳遥望子仪行。折冲尊俎真能事，夙夜诸公答圣明。
汉皇神武即周宣，百伐长驱瀚海残。信有嫖姚辞甲第，不妨通利筑星坛。
轮台诏下苍生慰，马邑诛先白骨寒。千载中兴元不异，伫看丕烈颂桓桓。
桃花宝扇拥檀郎，翡翠轻裾熨麝香。为怕羊车穿市窄，青骊自控紫游缰。
桃花宝扇拥檀郎，翡翠轻裾熨麝香。为怕羊车穿市窄，青骊自控紫游缰。
龙泉三尺镇相随，出匣光芒照斗箕。新淬鸊鹈愁魍魉，旧埋冤狱泣雄雌。
尚方欲请诛奸佞，帐下曾经斩艳姬。见说三边烽火息，将军持此莫忘危。
南交奏凯正论功，司马新承宠眷隆。三受虎符参阃外，两持龙节镇蛮中。
萧何经国频供饷，裴度临边暂总戎。已喜夷人归版籍，伏波铜柱谩争雄。
总戎司马旧春官，坐镇边陲众自安。双阙朝元瞻御扆，六州行部驻雕鞍。
履声暂待金门漏，旆影还冲玉塞寒。明到关城多暇日，好将佳句寄朝端。
送君南去片帆归，五月薰风白筼衣。路绕闽山征骑远，月明蛮徼逻兵稀。
桄榔绿暗经残雨，荔子红垂映落晖。小弟杉关烦寄语，客心长伴鹡鸰飞。
华馆深沉直禁闱，彩甍丹碧焕翚飞。上林万树连西掖，北极诸星拱太微。
绕砚龙香裁诏罢，隔帘莺语退朝归。应知几度青绫夜，月转金茎露满衣。
传闻三穴久储精，日啖玄霜异质成。八窍总含苍露湿，一身斜軃黑云轻。
行来青锁应难觅，立向瑶阶却尽惊。自是太平多瑞物，愿随毛颖咏干城。
翠裙红烛坐调笙，一曲娇歌万种情。二十四桥春水绿，兰桡随处傍花行。
一家去住两关情，行李萧然又出京。记得别时寒食后，断烟残雨石头城。
当时衣锦去关中，天地移归隆准公。空使秦人悲故旧，更怜刘裕愧英雄。
荒台落日蜚鸿没，春草连云戏马空。太息重瞳千载少，舣舟不肯过江东。
净淘细碾玉霏霏，万颗完成素手稀。须上轻圆真易拂，腹中磊魂更堪围。
不劳刘裕呼方旋，若使陈平食更肥。既饱有人频咳唾，席间往往落珠玑。
三旬抱疾卧斋閤，忽报春风谢绛桃。草色新含时雨绿，杨花纷逐晓云高。
屡承恩赐身难报，閒听朝车思转劳。想见词垣多召命，日趋东殿独挥毫。
世事真同水上浮，金龟好换酒家愁。山东李白今何在，城下惟瞻太白楼。
天宝年间事已非，先生不醉将安归。当时豪气三千丈，倾国名花赠玉妃。
黄河远缀白云间，我欲上天天不难。三晋谁云通古道，人今惟见太行山。
声声唤出自家身，主死如山不动尘。欲见观音今汝是，莲花原属似花人。
丛丛雪压紫微寒，一庵吟窝雪里安。承宇瑶华推艮岳，垂檐冰柱长阑干。
袁翁节操眠偏稳，郢客遗音和独难。祇恐玉龙搬得去，散为丰瑞满人寰。
虞山青近海东头，正对元龙百尺楼。半世閒身刚得隐，四时佳景更宜秋。
屐曾蹑后犹馀齿，帘为看来懒下钩。倚遍曲阑人不见，断云飞鸟共悠悠。
林麓低空日影迟，澄江四望早春时。游鳞喜跃新生水，倦翼来投旧好枝。
薄暮放歌须待月，峭寒添酒可无诗。东风步屐还高兴，谁伴宣城老守痴。
吟罢霞天菊未花，驱车明日是天涯。留人初揽淮南桂，奉使还乘汉水槎。
八座官联班最贵，维城宗子颂非誇。归来献赋明光殿，依旧彤云绕翠华。
化机先放一枝春，彷佛红妆不染尘。静里自堪供几案，兴来无复命蹄轮。
逋仙著眼还相向，潘岳驰情未敢亲。从此江南与江北，万千名卉敢同伦。
为农未免租调瘢，从军可辞刀箭痕。布衣一日任民社，鞭挞不救肌肤完。
足兵足食万世计，征衣战甲无宁岁。但知城郭倍光辉，谁问闾阎久凋敝。
深机巧宦何为者，暴虐施民自宽假。山头白石城下泥，已有行人先问舍。
前车后车相继摧，满山枯骨白成堆。呜呼古人不可作，自书下考真贤哉。
遥峰苍苍白云白，红树黄花间秋色。三径曾寻蒋诩居，一区尚忆扬雄宅。
十年不见鹤田翁，远水长山入梦中。凉飙散荣远林静，微雨湿衣空翠浓。
先生见客幡然出，发短眉长眼如漆。穷高极厚作千年，虚往实归凡几日。
画图绝似鹤田秋，不许同行只独游。黄绮正须天子召，巢由底用世人求。
卧病空山连日雪，崖谷平沉高石没。朝晖倚杖坐茆檐，夜气拥炉烧榾柮。
兵选三丁壮者稀，祗馀翁媪守柴扉。秋霜早杀空晚稼，寒机尽用无冬衣。
听说诛求愈悽恻，转忆承平乐耕织。暖入狐裘念苦寒，饱分玉食怜饥色。
九折危途一道溪，故人相望阻攀跻。惜乏篮舆度雪水，安得青鞋踏雪泥。
好山都在太湖西，满路风烟棘刺迷。华屋燕飞今在否，市桥官柳不胜题。
豸冠风节重南州，绿野归时未白头。丹诏新颁灵寿杖，金门曾赐吉光裘。
谢家玉树森相向，王氏乌衣乐并游。三径黄花千石酒，年年阳月柳江秋。
过雨溪山古木齐，亭台清閟绿阴迷。黄莺亦似怜佳境，飞去飞来不惜啼。
湄溪新水碧如苔，溪上垂杨夹岸栽。诗酒画船来住惯，眼明鸥鹭不相猜。
解将纨素卸花钿，谁识新欢是旧缘。从此相思千点泪，不须和雨到窗前。
满地月明淮水流，帝城南畔大航头。凿山曾费前人力，逐利今宜过客舟。
六朝旧事消磨尽，四海安生割据休。玉树哀音已亡国，更无人在隔江讴。
河水东流风北来，孤城画角秋生哀。白头边将不知老，弯弓时上单于台。
去乡已隔十六载，访旧惟存四五人。万事惊心浑是梦，一时触目总伤神。
行过燬宅寻遗址，泣向东风吊故亲。惆怅甓湖烟水上，野花汀草为谁新。
一自朝云委路歧，春风吹梦托游丝。内家丛里分明见，仿佛盘旋立舞时。
一自朝云委路岐，春风吹梦托游丝。内家丛里分明见，彷佛盘旋立舞时。
东家蝴蝶爱悠扬，不肯轻飞过短墙。剩买麝煤千百斛，暖薰浓抹到沉香。
翠袖双掀石影孤，绿珠将坠惠风扶。东君莫为春花恼，留作袁安卧雪图。
雨山先生懒折腰，清如立石瘦如蕉。兴来写尽金壶汁，应是春醪宿未消。
月落参横夜五更，荒园睡觉不胜情。铅华满世皆春梦，赢得罗浮野梦清。
渔牧耕樵绕涧阿，四时风景逐时多。唱闲晚犊歌停调，云破春犁雪满柯。
日落桐林海月上，岚收石屋晚钟和。秦溪旧境年年似，物在人非奈尔何。
景物凄迷野色荒，空山岁晚见孤芳。凌高气劲缘萝断，覆下阴深弱筱长。
根到幽玄枝亦古，心含和煦叶都香。严寒历尽阳春布，天为王家老栋梁。
风雅文章世宦名，西游未久复东行。广场有藿驹难絷，清野无蒿鹿未鸣。
灯下雨声宾馆梦，江南晚色故园情。温柔旧学如君少，落日临期老眼明。
诗兴因君酒兴赊，且将诗酒忘年华。眼前好景看新月，墙角残梅自落花。
千古风流思泽畔，三春桃李望江涯。杏坛莫奏虞妃曲，湘水秋风日易斜。
窈然一洞隔风埃，消得刘郎几度来。述作幸同陶谢手，品题终愧贾班才。
十年劳我心如渴，七帙输君背木台。杖屦更随乘兴去，香泉涧底赋流杯。
深山知己独痴狂，甘李谁怜不道旁。白露偶堪供客鼎，早春犹未荐山房。
东坡岂有黄州梦，常父宁无汤饼肠。渴慰吞江真有约，扁舟共载入微茫。
大石松根坐每酣，晚风随意扫晴岚。百千病孔磨人世，七十峰头寄佛庵。
开眼于今真自阔，安心到此更谁参。翳门关口云深处，多少游人路未谙。
九重飞盖驾祥龙，仙仗如云出帝宫。金勒雕鞍当午丽，草茵花障倍春融。
銮舆已许词臣从，玉食仍教御馔供。锡服承恩更稽首，庸愚何以答重瞳。
天地何心任往还，一春才得半春闲。若非经济吾儒事，明道何如更出山。
凉凉非敢绝斯人，僻性惟宜水石邻。不识可行还可止，旁人休讶是知津。
春风桃李总依依，领得春心入翠微。不是寻常挂冠去，洒然真若浴沂归。
中山同事校文初，廿载驱驰会面疏。忝窃看花成白首，栖迟种楝只安居。
风吟高叶琴樽晓，云接长溪户牖虚。何日扁舟挂冠去，跳湖东畔访幽墟。
五湖春色际天来，沙鸟风帆递往回。笑日野花幽近竹，入云风磴冷侵苔。
栖迟白首惟疏放，报答青春信酒杯。好事山僧能不倦，晚犹携客上高台。
千年古宅空形影，古井荒苔只自深。寂寂星沙系舟晚，长秋五月寒蝉吟。
太傅才高稷契姿，汉室少康安足期。惜哉少年苦太急，一为痛哭君臣疑。
忆君五年不得见，一见匆忙何即别。金函将贺世室成，玉佩趋朝寸心热。
关山苍茫岁云暮，癯形千里当冰雪。愿君努力加餐饭，马上重裘慎朝发。
长安腊尽春色回，喜气风云动城阙。宠沐君恩拜舞馀，缅想应回二三月。
琅琊山深紫霞烂，欧子亭高白石裂。期君此时须少留，置酒花间候车辙。
将军勇锐富才略，东方大盗不足平。此日秋风洒金甲，送君北上燕河营。
燕河逼临古塞外，犯边轻我无备兵。古人重守不重战，此行须尔为长城。
白发青藜乌角巾，梅花随处自留人。疏枝冷蕊原无意，野水荒山别有春。
懒去生涯诗作课，病来行乐酒相亲。狂歌醉倒花间卧，不是罗浮梦里身。
游得禅心事事休，满将风月载扁舟。已穷海水不到处，又访云山欲尽头。
烨烨紫芝铺晓露，飞飞红叶点深秋。人间境界知多少，更许浮生几度游。
垂老清溪念不休，漫随烟水放扁舟。江山笑指空陈迹，童稚今看半白头。
渔笛自归横浦月，菊花遥望故园秋。百年细记尊前话，泪落吾翁惜旧游。
山外楼台倚大荒，山中岁月静禅堂。诗从左辖吟西寺，酒向东邻过短墙。
古树寒云迷去辙，空阶夜雨对焚香。不须到处栽桃李，已有甘棠荫此方。
重向金山续旧游，山形依旧屹中流。鸦群翻树瓮城晚，雁字挂空瓜步秋。
此处十年曾话别，明朝两地复生愁。长江万古东流急，归渡何人识岸头。
中宵不寐数严更，梅影横斜伴月明。庭院风来寒正峭，池塘雨后水初平。
斋心对越臣工肃，客思能忘岁序惊。晓色氤氲天驾返，禁庭遥忆庆仪成。
绿樽清话倚残灯，把卷题诗取次增。海味分甘尝远客，春茶旋煮出高僧。
风吹湖面秋千顷，月落山腰雪几层。信宿分襟情不尽，梵宫高处拟重登。
别酒淋漓泻玉觞，江亭腊破早梅芳。天连烟草离情迥，雁度寒云去路长。
秋月曾看明两浙，春风又见转南阳。元和聚散寻常事，独有同年谊不忘。
萧萧官署坐黄昏，故国风光到海门。吴地月明山吐影，越江秋半水收痕。
他乡叙旧知新事，残夜论诗对酒尊。尔我悠然情未已，一声寒角断吟魂。
晴日看山影未穷，竹林迢递小溪东。草铺横野新春雨，莺啭垂杨过午风。
杯酒不须怜我老，笑歌方幸与君同。疏钟急柝归途晚，灯火前村隐树红。
北风吹雪满汀洲，欲折梅花不自由。无限离情渺难寄，题诗更上一层楼。
种树成阴辟沼渔，数椽聊此卜幽居。诸峰稍识岚霏外，三径新锄灌莽余。
穷巷颇回高士辙，藜床时读古人书。欲因萝薜辞簪弁，惭愧天恩在玉除。
无端世路绕羊肠，偶以疏慵得自藏。种竹旋添驯鹤径，买山聊起读书堂。
开窗古木萧萧籁，隐几寒花寂寂香。莫笑野人生计少，濯缨随处有沧浪。
缭绕香花覆玉幢，瑶坛夜醮礼虚皇。可怜今夕长春殿，坐听经声月转廊。
道德真文授五千，至人曾忆度关千。金函玉字高皇注，万古神谟日月悬。
宫扇新裁素楮清，丹青仍肖古人形。挥仁要涤寰中暑，劝孝还同座右铭。
百里山行迷碧草，息心对山觉山好。六朝僧去忽千霜，三秋招隐惟五老。
一峰初上晓松哀，瀑布声闻客绪开。舍车纵步过东寺，山僧谓我结莲来。
莲社年来孰为首，我亦渊明性耽酒。颓颜独倩菊英滋，酣情易令苍山朽。
祇今望阙复趋庭，云舍南溟动远汀。他时散发罗浮上，对望仙庐九叠青。
闻道萧山有主人，为寻王翰卜佳邻。野人亦有湘湖约，何日孤舟许问津。
绝壁云开过雨痕，缘江涨涌碧流浑。溪田决溜疑无径，竹屿笼烟别有村。
暑气趁晴威更烈，客程当午思饶昏。扶持病体供驱使，未羡江淹赋别魂。
宜阳山前莎草痕，春泥释释水流浑。客行远道无停毂，人拜新年不出村。
三日暄蒸北风作，清明阴霾江气昏。野馆萧条亦足赖，梅花为我招吟魂。
司马南征甫偃戈，寻幽漫步入藤萝。坐看剑卖还耕犊，会见农忙理故蓑。
闽壤烟消清永夜，粤江雨过涨新波。禅堂遗咏徵前古，老我长吟夕照多。
柴扉寂寞掩残春，满地榆钱不疗贫。云鬓霓裳半泥土，野花何事亦愁人。
新巢泥满旧巢欹，尘掩珠帘欲卷迟。愁对呢喃终一别，画堂依旧主人非。
询谋黄发诏应同，公自西来我自东。一代才猷几司马，两人心迹旧冥鸿。
头颅未负移山力，精血凭酬补石功。最有居閒图报地，挽回约质赞尧风。
乞山积叠荷温存，青社閒行亦主恩。日绕兰陂腾海蜃，雪消葱岭梦河源。
辛盘细割犛心脍，乳酿时倾瘿木尊。闻说官高还负责，老于独乐未开园。
临淮谁坐广文毡，乃是吾乡老郑虔。桂籍题名知第一，棘闱分手记多年。
文夸班马中都盛，诗儗阴何四海传。醉后更能敦宿好，镜铭落纸扫云烟。
硕肤一逊德愈光，叹自东人乐绣裳。不有风云雷雨动，鸱鸮岂易悟周王。
共骑官马取长途，为爱佳山每缓驱。剪剪水风牵草带，疏疏沙雨长松须。
水影虚涵一镜中，晴光摇荡暖云红。小桃花重初经雨，弱柳丝柔屡舞风。
暑雨初过爽气清，玉波荡漾画桥平。穿帘小燕双双好，泛水闲鸥个个轻。
新秋凉露湿荷丛，不断清香逐晓风。满目秾华春意在，晚霞澄锦照芙蓉。
池头六出花飞遍，池水无波冻欲平。一望玻璃三百顷，好山西北玉为屏。
与君今世为兄弟，未必秋香一夜衰。古往今来只如此，九重泉路尽交期。
万乘隆师礼不烦，上庠开讲重渊源。朝衣绚日金绯匝，御帜迎风锦绣翻。
相业古来存说命，龙飞今日感文言。凤团分赐叨陪坐，愿续声诗纪治元。
物色生态能几时，九日尊前有所思。遥知兄弟登高处，此恨绵绵无绝期。
终日戚戚思羁旅，晓来时有流莺语。马上谁家白面郎，沾衣欲湿杏花雨。
青青沙岸柳成行，叠叠风漪水满塘。中有呢喃双燕子，往来偏解为春忙。
冬青之木郁葱葱，日落水流西复东。岁岁年年人不同，桃花依旧笑春风。
百年废兴增叹嘅，落红万点愁如海。今年花胜去年红，明年花开复谁在。
可惜落花君莫扫，孤芳转盼同衰草。对此如何不泪垂，十年花送佳人老。
志士幽人莫怨嗟，看到子孙能几家。寸根千里不易到，留种河阳一县花。
空中忽散摩尼珠，一一牵动骊龙须。鲛人泪莫尽升斗，贾胡价可论锱铢。
居然月上蜿蜒架，真宰有心愁幻化。玄香隐隐凝不飞，瘦影离离巧相亚。
良工近来人未知，日观不来还数谁。乳酒年来熟银瓮，客星终夜窥端池。
关西夫子行河使，宝绘堂中了公事。底须满摘水晶盘，眼饱令人发诗思。
几岁谈经傍日边，新恩仍许石头传。衣冠太学诸生候，礼乐中兴圣主年。
幄帐春风花半拂，桥门夜月璧双圆。师臣讲席多同异，不似扬雄只儗玄。
太学诸生旧有名，青衫彩笔老纵横。白门秋榜看题字，荆璧今翻上殿行。
漫道虹光烛斗躔，尘埃犹蚀旧龙泉。不禁徐干成中论，谁识扬雄抱太玄。
桂树霜林孤渚外，梅花乡国乱峰前。罗浮翠羽人如玉，绝胜长安杜曲眠。
夜夜旄头照海天，辽阳杀气镇相缠。枕戈谁念三军苦，转饷俄腾万灶烟。
塞雪近关看破腊，岭梅迎马报新年。相如拥传多光彩，岂羡乘槎到日边。
愁中忽过蓟门春，归骑萧条复向秦。白首全生逢圣主，青山何意见骚人。
陇云朝度乡关近，渭水晴分草树新。自是扬雄多著述，百年宁负旧纶巾。
君家竹林何处所，万玉萧森作风雨。夜闻乡梦绕园扉，晓望征帆渡江水。
江水悠悠堪濯缨，羡君风致有馀清。玉堂延阁辞分直，凫渚鸥汀思结盟。
忠安公后重家声，千甍甲第晋陵城。云泉自占江南胜，轩盖宁论世上荣。
世间万事何反覆，平地波澜变蝇玉。君今归去耳不闻，把笔题诗倚青竹。
壮年远道访相思，千里征鸿未可羁。偶与旧游谈往事，不知今夕别何时。
境如昨梦醒来失，诗向谁家醉后奇。蓬鬓萧萧吾已老，祇馀初服得心期。
行行行上北山巅，始信人间别有天。红日当头真可捧，白云著袖似相牵。
细思田土千般物，何似清源一滴泉。我欲便为栖隐计，壮心未忍负青年。
洞中那得卧龙踪，因石兴思盖世公。当日何人撑国事，洞中正尔卧真龙。
靖节当年更隐忧，欲为诸葛势难筹。眼中风物皆非旧，惟有黄花共晚秋。
善学无如善读书，莫耽买椟委明珠。天人条贯归皇极，坟典精华是道腴。
骏失辔衔驰愈放，车攒轮辐运常虚。晚年涵泳多滋味，倚杖林塘乐有馀。
牛放平芜绿满郊，小池储水灌新苗。夜归醉共妻孥乐，不与陶朱斗富饶。
花发缠交碧玉枝，疏风时复露胭脂。莫缘幽僻轻颜色，秾绿深藏亦一奇。
细草蒙茸绿漾沙，山屏叠叠簇秾华。幽栖赖有桃花径，何用遥寻二仲家。
碧阶窗影映疏灯，三星半落天河明。美人一去隔湘水，层峦叠巘烟冥冥。
蟏蛸骨丝错水户，鬓丝无情黑成素。百年欢会难再期，寤寐思君君不知。
到宜休处便归休，肯为归休著浪愁。行有松风吟有月，归休端不羡公侯。
虚盈相荡验阴精，光未全亏魄未生。争似西山千仞碧，不曾亏缺不曾盈。
汾阳赠别走诗筒，帆度春流五两风。国计更堪征伐后，人心多在去留中。
江分吴越青天合，地豁东南沧海通。雁宕飞泉旧游处，重看片雨下晴空。
春望山头松百株，若耶溪里好黄鱼。黄鱼上得青松树，阿侬始是弃郎时。
薝卜花香形不似，菖蒲花似不如香。揣摩范晔鼻何暇，应接王郎眼倍忙。
沧海雾蒸神仗煖，峨眉雪挂佛灯凉。并侬三物如堪捉，捉付孙娘刺绣床。
悬崖郁树古嵯岈，一入芭蕉路转斜。宸阁翠含燕市柳，御沟红泛汉宫花。
洞岩窈窕凝云气，芝草琅玕阅岁华。想得词臣焚草罢，好邀明月醉流霞。
念尔年登二十三，青才犹未出于蓝。事当反己求无愧，学弗如人肯自甘。
继世科名宜勉励，亡家曲檗戒沈酣。明秋丹桂谁高折，不有吾儿与阿咸。
忽忽光阴五十过，半生回首愧蹉跎。云霄万里飞鸿远，江海千寻数罟多。
贫病独嗟原宪在，穷途无奈阮公何。枌榆社酒浑忘醉，明月清风且放歌。
太平天子有斯人，占断原头十亩春。币帛不劳三聘礼，烟霞高卧百年身。
黄鸡白酒过时岁，绿水青山作主宾。一榻清风饶午睡，也应无梦到枫宸。
五丁开凿问何年，虚阔能容海外天。茶灶烧残芦荻火，竹筇穿破藓苔烟。
一竿秋月供吟咏，几点沙鸥伴醉眠。多少红尘飞不到，此身疑是岛中仙。
凿得昆崙一脉开，个中别是小蓬莱。日光浮动苍龙起，云影招邀白鸟来。
洗耳人豪山斗并，濯缨风韵古今该。百年天地谁收管，日醉长生酒几杯。
荔子山前著隐窝，每从东海迓嫦娥。光生几席更筹静，凉渗衣巾夜气多。
举酒几番停讯问，敲诗一字费摩挲。桂枝本是吾家物，莫道蟾宫路几何。
骨肉零丁数十人，年年相别少相亲。几番书去情难尽，今日兄来说始真。
家国独嗟千里远，江湖谁念一官贫。何时拟著东山屐，醉倒松花酒几樽。
家山南望路漫漫，执手临歧话别难。夜月独嗟鸿雁切，西风谁念鹡鸰寒。
新愁又觉增千种，旧恨何曾减一般。归到慈帏调膳后，好音毋惜寄平安。
秋色分明月倍圆，煮茶烹饼玩婵娟。高悬万国山河影，普照千家翡翠筵。
泛泛星槎天似水，迟迟更鼓夜如年。孤舟坐久浑无赖，安得妻孥在眼前。
淡烟荒树夕阳斜，独立东风只自嗟。宰木又逢新岁节，紫荆无复旧时花。
梦沈草色魂将断，雁咽泉声恨转赊。三尺孤坟双泪眼，含情空对鹡鸰沙。
俗习凭谁一破除，纲常伦理正关渠。斯文笔下能明道，光范门前莫上书。
逢掖肃随晨鼓进，吾伊深入夜钟馀。樽中有酒毡何冷，泮水清深看跃鱼。
范氏当年建义庄，君家肯与续遗芳。信知积善功夫久，致使传家庆泽长。
遵化城南五里赊，前朝旌表旧人家。门如彭泽惟栽柳，园拟东陵只种瓜。
耕罢儿孙牛背稳，醉归父老马头斜。渔阳风俗从今厚，陈郑芳名可并誇。
雾磴烟台第几层，孤亭高处许先登。空阶不剪何年草，老树长悬百尺藤。
日午锄禾人语细，云深看竹逸怀增。呼童扫石题新句，应记来游此地曾。
落木萧萧夜过从，青灯明灭照芙蓉。櫜鞬骤觉中原尽，旗鼓俄惊上国逢。
雾拥双龙悬碣石，风驰驷马到临邛。他时广乐钧天奏，莫忘斋头旧雨浓。
句恋清奇体益卑，辞工靡丽气还萎。要知玉振金声处，广乐钧天万舞时。
广乐钧天来洞野，碧岩犹带鼓钟声。空虚已悟超千劫，音响依然会九成。
风景流年容易度，山河举目未全更。不因世路惊夷险，九折羊肠亦自平。
祗坛奠璧晓光初，法驾临畴宿雨馀。幕近炉烟浮羽仗，林晴花色上簪裾。
身逢广乐钧天盛，世际淳风太古如。农亩起家陪帝籍，江乡春事忆郊居。
功成幕府锦筵开，建节东南间世材。杂虏已收前箸画，憬夷应有献琛来。
王风自镐人千古，帝乐钧天曲几回。萧露已深良夜静，炬光犹带彩云回。
垂杨千树舞平原，不见田文旧子孙。毕竟姓名同一尽，三千门客更谁存。
笑挹琼浆入盏盈，对君疑是玉为京。四方屏幛开云母，七尺珊瑚立水晶。
旧里素馨犹伴作，空床白练待书成。鸳雏睡煖今何处，镇日沙头未放晴。
寂寂晴宵望不穷，枫林疏见月如弓。天围素幕钩初上，人在方诸影并空。
金粟香生仙省桂，玉兰光瘦御街桐。从他坫杵敲如碎，偏照离情是夜中。
一朵巫云夜色祥，三千丛里认君王。月华蘸露扶仙掌，粉汗更衣染御香。
舞傍锦屏纷孔雀，睡摇金锁对鸳鸯。何人见梦矜男宠，独立应怜国后妆。
乱竹蒙茸水帝祠，行时不唤唤归时。阴云断峡流千尺，急雨孤篷烟万枝。
半载鲤鱼频失信，连天芳草不相知。何如飞过黄茅岭，啼与高楼少妇知。
烟雨天南睡海棠，烛龙移得照红妆。越王夜燕留千炬，织女春寒待七襄。
绛影未消璚岛雪，苍枝偏老石门霜。君看荔苑同移植，多少奇材胜豫章。
千年回磴绝鸣銮，太乙祈灵有汉坛。一夜悲风铜柱折，仙人垂泪下金盘。
新河命将出屯营，画戟雕弓耀日明。洗马真临江汉水，擒蛟空捣豫章城。
天门初日上蓬莱，彩仗迎春队队来。驰道传呼龙仗过，百工争看打球回。
镜水芙蓉五月花，听歌知道越儿家。即看涛雪临沧海，便挂樵风溯若耶。
行尽春山翠万重，新林浦月坐闻钟。横江东去长鸣鹤，巢寄南朝第几松。
洪炉滴水试烹煎，穷措生涯有火传。哀雁频分弦上怨，冻蜂长惜纸中天。
知恩不浅难忘此，别调相看更冁然。旧识五湖霜月好，寒梅春在野塘边。
故人分辖薇垣省，能播香风十郡闻。我病山中无一事，朝朝犹解扫閒云。
外臣天贷巢由老，四岳欣逢尧舜仁。昨夜因公还作梦，梦随公去拜枫宸。
秋水浮来画舫新，南归仍喜度天津。未从江左誇王导，如向朝端见李绅。
黄菊又逢燕地晚，青山偏爱秣陵春。陛辞却枉重瞳顾，应识青宫旧学人。
桐树扶疏荫石台，巉岩西望更崔嵬。日流云影前峰去，风送泉声别涧来。
鸿渐茗从閒客试，李绅书自少年开。晚凉每有风雩兴，随意邻僧坐碧苔。
李绅台南还筑台，陆羽泉西泉复开。泉边偃息看水逝，台上淹留待月来。
一杯对客秋将尽，千古怀仙海欲回。漫恐岁寒霜雪至，超然堂下有红梅。
孤芳无分侍东皇，惨淡堪怜委径旁。羞傍晓星迎剑佩，故教秋露冷衣裳。
自知应著寒篱色，谁谓犹携满袖香。遥忆上林红共紫，每陪春赏沐恩光。
北风吹冷透征裘，河水凝愁冻不流。云绕高都瞻大麓，雪棼上馆忆并州。
藏身莫遣千秋失，有母须教七尺留。我意独嫌君任侠，等閒未可试吴钩。
戏把朱砂种白莲，花如碧玉藕如船。无因破藕丝成血，怨入春风寄杜鹃。
从来红袖少因缘，堕落寒崖枯木禅。银烛堂前看不见，牡丹花下几回眠。
江山满目总生愁，愁压江云静不流。欲泛长江问愁绪，茫茫烟水一孤舟。
濒湖楼阁少风尘，胜日登临属缙绅。北道且依山作主，南飞又见雁来宾。
霜微岭树红犹浅，水落江蓠绿未匀。老我已忘歌舞乐，只将谈笑款杯巡。
遥闻末疾渐加瘳，时向湖山续旧游。杯酒尚须行乐用，花枝多为养生休。
春风杨柳迷归骑，秋水芙蓉隐钓舟。何日从君柁楼底，卧听横笛起中流。
日暮桥边酒棹回，更因残唱送馀杯。人生易老春光暮，能为看山几度来。
斜风密雨绿蓑衣，水急船横网伴稀。总是得鱼归不得，不如风雨未来归。
水色山光聚一轩，飞尘全不到吟边。华胥剩喜身能乐，褦襶生憎客未贤。
石鼎茶香消永日，朱弦声妙入钧天。老来心地凉如水，且把蒲葵壁上悬。
当时曾觅卧游篇，今日重来更惘然。绿芰晚风频唤酒，白沤新水漫停船。
谁能向子封佳社，独可寻僧结净缘。明发又从严濑去，潮声空落暮江边。
祖宗原自有高勋，少小豪雄藐冠军。竹里行厨青玉案，酒边官妓茜红裙。
洛阳纸贵三都出，夔府沙平八阵分。头白归来惟感慨，却惭多病负明君。
不徒说剑与谈兵，况是文章动两京。屡欲上书勤汉室，时教扪舌易齐城。
帆樯远雁江开楚，衾枕清?路入荆。落落长游半天下，不知归计几时成。
细雨春帆破晓开，更添新酒事深杯。他乡梦寐鸿于陆，故国诗篇凤有台。
白发不归花亦笑，青山急去鸟仍催。公侯复始君须记，李广原非是死灰。
茂叔江亭草一窗，四时佳趣果能降。川云浩荡真如我，花柳青红又过江。
明道先生能有几，上元风物本难双。天游偶到忘言处，一笑乾坤正满腔。
美人遥忆凤城西，芳草年年路欲迷。今日出门春已半，樱花如霰晓莺啼。
廿载寻师此闭关，秋风今日鬓毛斑。重来指引看花地，一榻荒凉野草闲。
三径萧条半绿苔，故人此地罢衔杯。莎长露砌蛩争语，荷败秋池雁独来。
流水无音琴绝响，崩云有恨笛生哀。忘情不拟陈王赋，独步斜阳数落梅。
十载回山只著书，一编初就竟何如。杀青想尽黄陵竹，剖素常空白水鱼。
尘起江头频障扇，秋深门外久县车。明年待买泷湘棹，欲就三闾问卜居。
日暮风沙路转迷，征鸿愁度竞陵西。云霾楚树连江暗，雪涨湘江泊水低。
三户没金千口累，两朝怀玉几人啼。同时纵有刘光禄，封事于今不敢题。
一閧红尘小队通，使君高挹白头翁。莫言此老偏沾宠，百里春风处处融。
东巷青青早见分，岁寒别种共欣欣。世间益者成三友，林下贤人咏五君。
雨过不须论醉日，风回时复见晴云。传神妙手今难得，聊入筠窗翠凤群。
生同君日籍同年，君在纶扉拱帝筵。一柱擎天勋特峻，三朝委政眷真偏。
已知秋色光多占，更喜华颜岁益妍。老我浮生惭异调，敢从下里续瑶篇。
洞前流水洞前流，洞里书生静里修。信是本原无一息，莫将道体更他求。
有形可睹无形妙，今日应同昔日游。识得显微元不问，此心此理日相酬。
处处南风藕自香，人烟多处是山阳。两城对垒车轮小，一水中流衣带长。
哀怨昔曾歌布粟，盛衰元不问金汤。今宵偶作淮东梦，无柰月明思故乡。
孤峰平野忽㠝岏，第一关头树影寒。直上云霄扶日月，半横龙窟障波澜。
地分南北青天阔，江入东西白水宽。回首柴桑才咫尺，欲寻元亮问休官。
城头华表切云低，千岁无端得重栖。莫道鹤言非物怪，山君元不问昌黎。
白云山下栖真室，松径何人访黄石。芳草犹寻旧日盟，弃繻千载曾书生。
野禅顾我忻而笑，玄鹤鼓翅锵然鸣。林间木榻且安坐，江上浮云阴复晴。
岩前散发者谁子，划然长啸为鸾声。兴来枕藉向天地，何暇坎壈较不平。
崎岖石路且回车，白日未落欢有馀。登山临水不尽醉，枉作高阳一竖儒。
惜春长自坐春晖，谁道春光处处非。妒雨暗催蜂使去，狂风空逐麝香微。
辞条尚作莺莺舞，落絮还同燕燕飞。争似绛桃园里色，留花不发待郎归。
似舅才名见国工，承家经术几人同。能诗争羡匡文学，解易谁如戴侍中。
碣石雁行秋色里，桥门鹓序日华东。西京旧典咨同异，讲席何须更筑宫。
华阳杯酒洽兰芬，那敢含愁独向君。堪笑迷途凋黑发，朅来高馆坐青云。
檐前碧草怜春色，苑外疏钟报夕曛。触目鹓鸾俱旧侣，赋成空愧子虚文。
石巘崚嶒倚碧虚，凭高一望意踟蹰。海涛东合地维缺，山势北来天拄孤。
落日空台开霸业，断厓荒草暗王图。兴亡今古非吾事，惟爱春风长绿蒲。
寂寞空山歌采芝，菊花开遍雁声迟。一尊散发峰头卧，和得文公九日诗。
萧萧无伴独为家，静里经春任物华。绿树千章啼百舌，香风吹尽紫藤花。
金鞍玉勒控龙媒，淬水芙蓉对日开。兵气尽成烟雾起，夜深新破右贤来。
袖卷金经便作归，海光晴日荡清辉。鲸鱼载足如船稳，龙女将花出浪飞。
玉阜寺门罗树绿，琴台云崦橘林稀。故人相见应相问，为道淮山独掩扉。
邓尉山前古佛宫，湖波万顷贮群峰。欲寻老子当年处，五杏参天宝殿东。
羡君家在下浦居，百里青山入具区。自种湖田供伏腊，万竿修竹满床书。
胡风刮地起黄沙，三月长安不见花。却忆故乡风景好，樱桃初熟正还家。
碧池清泚漾天香，满眼芙蓉似水乡。映日新妆争绰约，迎风小舞称清狂。
须酬佳客千杯绿，无奈明时两鬓苍。向晚乘凉各归去，一天朗月浸沧浪。
风雨凄凄客思凉，况逢冬至在殊方。愁看瘴岭遮天短，独拥寒衾觉夜长。
地杂夷情休问俗，庭无官事懒升堂。醇醪幸接周公瑾，百感伤怀总欲忘。
邕州壤地接交南，凄楚夷风不忍谈。男女歌谣成卺礼，官民尔汝集茅庵。
瘴来山谷云应黑，毒入溪河水尽蓝。漂泊独怜吴楚客，故园回首意何堪。
重阴绕屋蔽晴晖，独卧东庵半掩扉。日似小年人事简，风如太古世情稀。
石田有稻供蔬食，野径无尘染素衣。一段山居多少趣，临风几度倦高飞。
蚤年书剑客京师，愧以疏慵辱子知。龙榜已欣曾并举，凤池犹幸重相随。
交游满眼还谁厚，尔汝忘形有宿期。总道玄都盛桃李，东风宁肯弃残枝。
奉命南来十二程，风光感目不胜情。几家桑梓编新户，何处松楸蔽旧茔。
问俗独怜今日异，留田敢废后人耕。相逢莫道悠悠者，牧守如今是弟兄。
晓来联骑踏晴沙，风景苍苍一望赊。几处白云前代寺，数村流水野人家。
莺啼别墅春犹在，马到西山日未斜。回首不知归路远，九重宫殿隔烟霞。
春风吹暖布新晴，远迩频闻击壤声。为乐自忘终日倦，遗安应效古人耕。
更无世故来萦虑，只解农功是养生。堪笑宦游江海客，几人勋业著升平。
夜色苍苍月渐西，千官待漏立金闺。龙飞咫尺天颜近，虎拜从容佩响齐。
花迓宫袍云锦重，柳披春仗露梢低。眼中并识文明治，东阁前头取次题。
漏残高阁月华低，曙色分来紫禁西。帘捲香烟龙衮见，佩和仙乐鹭班齐。
陛头咫尺承天语，花底从容坐御堤。遥忆故人何处是，楚天云树望中迷。
孤鸿几日过长安，拖得春旗露未干。应说边庭花信早，征衣初拟褪春寒。
高牙风峭戟枝寒，杏蕊新香春未阑。却忆韦家花树会，关城初向一瓶看。
遥向龙亭叩帝阍，威仪争识汉官尊。有韩差可惊西胆，非准应惭壮北门。
天覆华夷浑布暖，春回顶踵尽知恩。年来将士无哗久，为感丝纶竟日喧。
往时湖郡松雪翁，竹石戏墨天下妙。即今亦有澹然者，笔意精工颇同调。
数枝潇洒自不群，高堂白昼生风云。乃知雅趣脱尘俗，何可一日无此君。
两世承恩宠眷隆，地居清禁职兼崇。君臣庆会时欣遇，父子光荣世莫同。
长侍龙颜仙仗里，每擎玉玺御筵中。鹓行屡得联珂佩，欲赠新诗愧未工。
纱窗落日度黄昏，知是音容隔九原。华屋不闻灯下语，妆台空想镜中魂。
香罗犹染残春泪，花径惟馀旧袜痕。独有南宫词客恨，多情何处向人论。
鲍鱼风起沙丘道，五采文龙属沛公。玉斗碎残谋士去，楚歌声断霸图空。
东流渭水千年绿，西望骊山三月红。惟有五陵松柏在，苍苍曾阅几英雄。
龙飞凤舞下钱塘，冠盖朱轮散异方。王业偏安新典礼，山河无复旧封疆。
铜驼雨冷依芳草，石兽云昏卧夕阳。今古废兴多少恨，一声孤雁海天长。
故宅荒凉倚碧岑，寒云漠漠迹难寻。书沈湘水情何极，鵩赋长沙怨已深。
空馆无人啼鸟到，閒门有径碧苔侵。可怜前席今千载，惟有清猿自啸唫。
觉公仪度人谁识，升也玄微我似知。石上相逢松寺晚，天涯留别草亭诗。
青山作伴谁当主，白首同心想未迟。我有冠巾俱在此，鲁齐何恨不同时。
碧峰禅僧坐化死，闭目含笑生欢喜。外人争看活弥陀，累日门前闹如市。
平生不聚一文钱，死后能结千人缘。若道脩行无證果，何得此有僧中仙。
使客舟从汉口来，武昌城对汉阳开。千年洲在空流水，百尺楼高锁旧台。
太白未轻崔颢句，老瞒元妒祢生才。山川不尽豪华尽，落日烟江思转哀。
挥毫欲写周公瑾，江左谁当不世雄。料敌未烦玄德虑，运筹常与仲谋同。
吴人醉在醇醪里，汉贼魂沉燥荻中。今日巴丘一坯土，尚应千载赏英风。
渔阳动地鼓鼙声，虢国秦封斗粉城。谁为马嵬同驻马，莫随玉辇向西行。
琼妃纷纷出玉宫，缟裙练帨飘天风。一天晴月夜皓皓，万堆香雪春融融。
梨花对面不能白，桃树满株空自红。太守便是韩公愈，夜领张彻投卢仝。
万卷书生刘鲁风，闲来无事不从容。香风不动松花老，宿雨初收草木浓。
莫把文章动蛮貊，悔将名利役疏慵。人生到处知何似，泛剡寒宵兴一蓬。
半空张翠复垂黄，彷佛云端见上方。黄目上尊看荏苒，高牙大纛倚苍茫。
两间硕果输魁品，五岭高株在列行。遮莫中原多沃壤，只知琼岛是生乡。
汉师南下扫妖氛，胜瘴轻身亦著勋。利口苦遭梁驸马，知心还是马将军。
可怜荒服多奇产，辜负中兴有圣君。千载寥寥效忠意，谩醺山叟睡闲云。
闹处偏多静处稀，飘扬无力望中微。弱条织雨牵闺恨，断缕迎风惹客衣。
低挂檐前萦落絮，高飏天外系斜晖。伤情最怕春归去，网住桃花不与飞。
孤亭遥上翠微重，槛外空林何处钟。秋到诸天开薝卜，湖连双阙散芙蓉。
云光忽落鼋鼍窟，雨色飞来鸑鷟峰。自信登临能作赋，肯令陶谢不相从。
白雪新题照画阑，鲍山堪此对盘桓。楚宫一送江天色，郢曲长飞海气寒。
绕夜朱弦清自语，凌云綵笔老相看。使君不是元同调，千载阳春和者难。
广陵秋色雨中开，系马青枫江上台。落日千帆低不度，惊涛一片雪山来。
国士那争月眼评，未应萧飒减欢情。有才轻艳真为累，作计疏狂不近名。
酒肆不疑惭阮籍，春城无处忆韩翃。浮荣本自关心浅，未息尘机为夙盟。
南土中秋阴雨多，几回清赏梦中过。月明今夜能如此，星散同寅可奈何。
李牧提兵应我念，韩翃得句共谁哦。栖栖似怕嫦娥笑，独坐周台醉叵罗。
青州从事久不遇，岭表边炉岂偶开。邹鲁有声谁善继，雷陈交义我非才。
篝灯夜雨斯文席，锦绣春风送客杯。老兴正浓禁不住，五更魂梦又飞来。
黄公山下茆蹊瞑，杜老江干草阁寒。蜀客诗名原楚产，涪翁谱迹拟都官。
游心万里天连水，乘兴孤舟雪涨澜。归去上言两知己，济衰应寄九华丹。
雁行高翮排黄鹤，鱼岳崇邱借卧龙。仙踏秋槐催卷近，神资春草泽诗浓。
天推行色青相远，云结离情翠且重。九万里程惟一日，五千卷牍足三冬。
岩石云封道士家，满蹊青桂落寒花。山童依帚那能扫，也爱残香醉露华。
黄公山意足逶迤，寄傲婆娑树数枝。最是寒风落岩桂，黄金多助瓮头资。
江上歌吟一棹轻，却疑身界狎蓬瀛。瑶琴也度梅花调，黄鹤来听月下声。
曲曲芦湾钓艇轻，红尘浑是隔沧瀛。捲芦自制清笳曲，吹入云天落雁声。
夜吟北斗挂檐阴，朝步东篱菊色深。叹息黄公山下水，渔人不唱汨罗音。
摇摇天外剧心旌，鸿雁南飞又北征。五岭三湘春草绿，东风宜有杜鹃声。
山待情人人故来，柴桑心迹却相猜。殷勤嘱付新番雨，为补经行半损苔。
虚堂明烛小年时，子弄瑶琴父咏诗。会得心中无事旨，乐夫天命复奚疑。
夜半残灯坐不眠，孤吟霜月小寒天。昏昏病眼时无恙，又托精诚向简编。
竹树交加转午阴，衣冠秩秩夜沉沉。雪泥鸿爪他年梦，记得从容抱此琴。
律身须礼不容疏，公以治心其庶乎。二者没身而已矣，不知人世有荣枯。
煌煌银烛照良宵，乐此升平荷圣朝。门户恍思前甲子，肃然世泽感迢遥。
幽栖心迹似洪荒，花木阴阴日正长。读罢又亲窗下枕，薰风一曲午天凉。
四十应当成德时，中心何更有他岐。其终也已宜深察，剔拔毋令利暂縻。
平生踪迹半樵歌，岁晚昏眸始识河。名姓误叨天上荐，琴书端似梦中过。
洲连碧水浮埃少，席满薰风逸兴多。却忆青山同学侣，可胜名教两蹉跎。
霏微山雾不成雨，蔽翳朝阳如许阴。初似半空横一练，怪来俄顷失千林。
逢人莫辨惟闻语，饮酒虽多岂易禁。身在瘴乡须自遣，未能开口祗沉吟。
乾坤佳节客中临，感慨虽多喜亦深。晓日己回南至景，冻云应散朔方阴。
五湖风月一杯酒，双阙烟霄万里心。添线光阴长几许，漫教閒里课清吟。
八十将登鬓未华，近来强健更堪誇。春游不拄鸠头杖，夜坐犹烹蟹眼茶。
林下相从知有日，客边闻说喜无涯。郎君巳解传簪笏，看到曾玄事不赊。
董生纯孝有天知，又见云孙起孝思。谁似昌黎书瑞应，寻常鸡犬胜灵芝。
阿冕今年已十三，耳边垂发绿鬖鬖。好亲灯火研经史，勤向庭闱奉旨甘。
衔命年年巡塞北，思亲夜夜梦江南。题诗寄汝非无意，莫负青春取自惭。
娟帕蘑菇与线香，本资民用反为殃。清风两袖朝天去，免得闾阎话短长。
金山一点大如拳，打破维扬水底天。醉倚妙高楼上月，玉箫吹彻洞龙眠。
无声无臭独知时，此是乾坤万有基。抛却自家无尽藏，沿门持钵效贫儿。
一自移家入紫烟，深林住久遂忘年。山中莫道无供给，明月清风不用钱。
晓行山径树高低，雨后春泥没马蹄。翠色拖云开叠嶂，寒声隔竹隐晴溪。
已闻南去艰舟楫，漫忆东归阻杖藜。夜宿仙家见明月，清光还似鉴湖西。
诗从雪后吟偏好，酒向山中味转佳。岩瀑随风杂钟磬，水花如雨落袈裟。
凌云并立两山青，山下幽居静不扃。晴分黛色明香几，昼拥岚光落砚屏。
苍龙来问还丹诀，白鹤听谭大洞经。门前涧底朝朝去，更采昌阳九节灵。
承蒙簪组孚全越，润国才华动两京。已见伯夷能典礼，更闻张载善论兵。
龙关虎壁曲来重，紫禁沧洲自不并。别酒又勤文社会，坐深孤月落江城。
凌虚楼阁郁崔嵬，四望青山宿雾开。日上海关边色尽，天连沙漠雁声来。
仲宣赋就千年事，张载铭成一代才。怀古不堪空伫立，秋风吹鬓放歌回。
风吹朔雁感离人，日下燕山望去尘。白发遥怜庾开府，满天秋色过三秦。
驱马西行剑阁开，即今重见勒铭才。吟秋月照三巴水，吊古风生八阵台。
病入烟霞十载深，出山何意转相侵。公车晚结萧郎绶，药裹春消季子金。
池草梦回传好句，畹兰歌罢起遥心。西堂别酒还今夕，涓滴无烦报浅斟。
昽昽江旭散林鸦，袅袅江风捲岸沙。燕郭晚春归处路，楚山明月到时家。
仙游自说投竿好，吏隐谁怜去国赊。它夜陟冈应有梦，紫堂青琐隔天涯。
黄鹤矶头鹦鹉洲，星分轸翼据江流。周瑜楼橹风云冷，庾亮旌旗草树秋。
折戟战馀潮蚀铁，量沙饷绝夜呼筹。赋诗横槊今何在，残月啼乌故垒愁。
不愤炎灵国步迍，忠肝义胆整乾坤。紫髯犹带风云色，赤骥曾蒙战伐尘。
一剑三分存社稷，寸心万死托君臣。气凌华夏曹瞒走，遗庙空山荐楚蘋。
画阑落尽绛桃花，依旧寻芳小径斜。鬓黛压钗金有晕，臂酥凝钏玉无瑕。
三千弱水波清浅，十二巫云树碧遮。郎马不来春已暮，泪痕香断湿琵琶。
鹿车载酒竹间期，不记山妻泣谏时。已识形骸为外物，何须荷锸镇相随。
典午风流数谢公，高标自许伯夷同。桓郎跋扈苻郎健，都在尚书雅量中。
五儿长大翟妻贤，解绶归来只醉眠。篱下黄花门外柳，秋光不似义熙前。
白葛为巾不裹头，兰亭会里最风流。老来忘却观鹅癖，只爱山人许远游。
江左宗盟陆凯前，中兴风雅贺循联。生儿誉贵同元叹，取妇篇多似彦先。
省觐主恩深爱日，赐租封事上回天。俱夸小凤衔书地，才是非熊入梦年。
银瓮法传中禁美，彩衣春夺五时鲜。彭湖斗野分雄剑，亚字城陂泛酒船。
间出膏车新郭里，有时耕耒太湖田。浮名不爱真天隐，乐事长宽即地仙。
帆拖云影过潮时，喜带梅花陆凯诗。白石应知藏白玉，绿窗终见绿娥眉。
金兰幸订百年约，玉屑期谈八字碑。双眼望洋徒老恨，美人何以慰吾思。
十年几作五陵游，一剑高横万里秋。此夜龙光方射斗，乡心且莫视刀头。
每见江门说范云，花山日日绕吟魂。小童忽报来何客，野鹤昂然立我门。
口中公甫诗无数，手里芙蓉杖一根。一语未终还别去，月明人自白沙村。
罗浮循吏有名儒，岁阅惊闻赐玺书。甑似范云惟茹檗，室如言偃有悬鱼。
频年灾沴劳煦沬，阖境凋残苦拮据。何日双旌复炎海，二天长庇老樵渔。
夜深犹未解明珰，争奈呻吟老孟光。兰火渐昏衣渐缓，袖花微带橘陈香。
曾是金娥印得成，留将旧样说阴晴。等閒放出中秋月，并与春灯一夜明。
縠水温风解冻时，家家馔得雪玻璃。凭将野意酬君子，饱食西窗读楚辞。
西台御史气如云，白简霜飞海外闻。归去海棠花下语，却妨鹦鹉作弹文。
无官有客尚留吴，难道陶潜不腐儒。魂亦寻花如蛱蝶，梦惟逐浪似鹈鹕。
孤灯影瘦寒山寺，荒草流青夏驾湖。学道参禅都未澈，一毛聊得比杨朱。
青骢挽断绿杨丝，寒食西湖祭酒时。第六桥头香十里，桃花风起叠琉璃。
回磴关头并马驰，春风二月送归时。才醒何逊梅花梦，又续徐凝瀑布诗。
老去故乡应息驾，天涯再会更无期。月桥分手销魂处，便是此生长别离。
晓驾轺车出凤城，柳花风煖绣衣轻。入闽料得无多路，不向征徒问去程。
落日潮生没浅沙，秦淮两岸有人家。当年江总门前柳，轻薄犹飞满路花。
当筵不决犹留玉，骨肉翻为反间臣。草具听谗谋已拙，鸿沟许割计非真。
韩彭旧属皆归汉，龙范先殂孰与亲。纵过江东重捲土，也应还作问津人。
天际遥山出断云，隔江伐鼓不相闻。连朝风色来三界，彻夜涛声抵万军。
一叶孤舟长是客，三年佐郡久离群。微茫烟浪生乡思，强酌村醪到醉醺。
解绶归来馀一纪，明农学圃分相宜。登庸省署浮云过，笑傲林泉白日移。
有病始知无病好，老年方羡少年时。忘情谁似陶彭泽，纵浪乾坤每自怡。
一株文杏当庭心，绿叶层层满院阴。隐却青虫无觅处，时招黄鸟弄佳音。
风来静听多清响，雨过閒看自豁襟。顾盼此君增雅兴，祇忧秋色暗相侵。
鲁北湖光水接天，长堤百里断还连。夹河多少垂杨柳，无限春丝锁暮烟。
千里黄云千顷麦，几丛桑柘几人家。乌鸦自在栖牛背，白屋微收任鼠牙。
芦苇萧萧月明里，飞鸿正值秋风起。今宵暂喜栖息同，明日茫茫隔烟水。
纷纷兵法漫相传，鬼谷书成秪数篇。不见济民兼利物，只闻孙氏蹙庞涓。
直从元日到今朝，长恐阴晴未易调。喜得经旬对明月，可无歌颂报清朝。
今春原自隔年回，先向南枝报早梅。尚恐闾阎春色浅，故教丝管夜相催。
万井笙歌彻晓腾，了无残雪打寒灯。城中老叟逢人说，此乐生平见未曾。
未度安南巨竹关，征途先过石门山。平生精力知多少，真可乘轺遍八蛮。
閒云流水意悠然，上谷弥陀别有天。欲识禅心清净处，一轮明月照窗前。
一径深深长绿阴，云山高下树幽森。闭门尽日无人到，时有书声出远林。
雪满琼林冻不开，数竿如玉立崔嵬。闭门尽日无人到，山鹊一双飞下来。
蓬莱东望近扶桑，冉冉春云接下方。隔水楼台通御气，半空草树发天香。
花间驻辇霓旌湿，海上传书鹤梦长。映日龙文还五色，殿头常得近清光。
春苑春光溢露台，缃帘绮阁水中开。莺醺迟日将歌度，燕掠轻烟学舞来。
幽草穿阶侵客路，晴霞浮树落仙杯。习池未必能胜此，纵赏宁知玉漏催。
蒹葭洲上月如霜，楚客归心益渺茫。湖海十年交谊重，关山万里别愁长。
碧梧半落秋将杪，银汉西流夜未央。莫惜音书寄来雁，湓城咫尺是衡阳。
塞北时闻铁马嘶，蓟门霜柳渐凄凄。天边野烧连烽火，城下寒砧杂鼓鼙。
阴碛草荒狐队出，平原风急雁行低。尊前不见悲歌客，易水东流何日西。
沙涨桓山汶水东，南来舟楫若为通。丁夫已厌新河苦，野老仍嗟岁计空。
旅枕孤城闻夜柝，褐衣长路叹秋风。千村遍没人家少，满目川原感慨中。
幽林月出净风烟，舟汎蒹葭水半川。清露乍含敧径竹，红衣初落曲池莲。
鱼翻波影浮杯外，雁带秋声起树边。沉醉扣舷歌白苧，不知今夕是何年。
秋高云静渺烟霏，璧月澄空澹素辉。万里关河应入望，九霄风露觉沾衣。
巢边鸟雀方栖稳，水底鱼龙合奋飞。遥忆故山知己在，每逢佳节便思归。
别后令人忆旧欢，盍簪林下恣盘桓。西风黄菊篱边坐，落日青山屋后看。
鸟下閒庭秋草绿，猿啼孤馆曙钟寒。所思只在溪南路，尊酒论文会独难。
十二栏杆倚遍时，何如高髻看来迟。柴门虽少三千客，嘉运还逢五百期。
水色山光俱满眼，诗囊酒癖尽开眉。须知实用堪调鼎，那在东风头上吹。
风驭云车天与游，天风吹过桂阳州。未知城郭人文别，分付诗囊一并收。
云液珊珊落夜槽，郁金香动更葡萄。樽前南海心同远，脚底云龙步欲高。
古今醉眼还醒眼，贤圣清醪定浊醪。会得南山真意在，胸中何病不如陶。
城外浮岚翠巘开，桥边新涨绿波回。鸣鞭紫陌游人出，结轸青郊上客来。
南浦草芳春雨过，东园花信晚风催。昏钟杳杳寻归路，飞盖飘飘带晚埃。
挟策才看觐紫宸，买舟又见问通津。青年名擅才华美，玉阙恩承雨露新。
官道雪晴梅褪粉，御河水泮柳含春。行旌明到黄堂日，莫惜音书寄故人。
几年人议白茅塘，此日功归粉署郎。来往共誇新水利，疏通谁识旧河防。
舜廷取次看行赏，吴地从今不奏荒。底用勒铭江畔石，东南遗老颂声长。
旧游吴质报音初，老大衡门物态疏。明月频悬千里梦，十年始得一行书。
溪边拄杖寻鸥往，竹下幽亭载酒如。除却武昌鱼雁字，飞尘应不到君庐。
兰阴携手白云平，湖海重追旧日盟。魏典乍传中论在，楚词曾赋大言成。
千崖薜荔谁同往，五亩蓬蒿任独行。莫负习家池上燕，烂烧银烛照山城。
太守遥乘万里舟，分符仍向古梁州。野棠春到涪溪暖，筇竹霜馀鸟道秋。
五马晓宣新简命，万人欢拥旧君侯。才名自昔如山斗，借寇宁能复久留。
使者持节潇湘回，三吴消息愈堪哀。蛟螭盖饮太湖水，麋鹿又上姑苏台。
组练征兵已百战，艰危报主须群才。君看眼底纷纷者，跃马卧龙安在哉。
马前铜笛转山频，树底行沿汉水滨。又喜晚炊来子午，曾经春雨忆庚申。
采茶调急穿林女，放濑声高荡桨人。何事妖容千载恨，拂衣犹有荔枝尘。
幽亭危处读书庵，月白风清好纵谈。竹石暂留凭客赏，乾坤同寄欲谁惭。
地偏巳觉离亭外，调古时闻起巷南。我拟借游应不惜，春忙曾未卜东骖。
缓步閒行手背叉，苍苔屐齿踏成花。小池童子开泉眼，独坐矶头弄水华。
桃红柳绿春意浓，娇风吹送雨濛濛。道上行人不归去，目断南来几个鸿。
我本江东一布衣，十年较艺到京畿。欲从彭泽寻归路，且学严陵坐钓矶。
山月度墙窥冷榻，海潮带雨过晨扉。天台客至因留话，一笑挥杯兴欲飞。
尾裁丹黑蟪纹苍，簪插缨垂列庙堂。毳锦柔温摇采弁，翼绡清洁附金珰。
鵔鸃制度存遗意，獬豸锋棱接后行。台鼎选贤非狗续，玉阶风露鬓边凉。
来自东郊曾远迎，今朝有意惜君行。落花风里一杯酒，芳草天涯几日程。
正欲园林娱赏兴，又教莺燕动离情。临岐预约相逢处，信到梅梢白玉英。
石上纶垂碧海波，山中兴在紫芝歌。先生阅世身长健，当代求贤意正多。
老骥独能谙步骤，冥鸿全不被蒐罗。浙东文物从前盛，如此期颐有几何。
春融璧海讲帷开，有客携经万里来。天下名人半知己，芹边冷席独淹才。
东湖时雨沾膏壤，北斗文星贯上台。回望当年旧游地，苍茫烟树隔金台。
铜章叨拜庶官中，先达从君见古风。乡谊每劳开阁待，民情长许置邮通。
才疏谬得淮阳召，身在应怀鲍叔功。已幸枳栖能脱迹，唯於离索叹西东。
匹马今为赴阙行，腐儒初荷一官成。图书向客翻多累，城郭今年自有情。
隅地桑麻归昨梦，讼庭槐柳识平生。堪怜少小逢明主，未有前朝卓茂名。
愧无三策报明昌，漫彻金莲到玉堂。抚己岂堪陈亮并，知人空被帝尧光。
两生欲出须周礼，千载曾经笑楚狂。温饱平生非所愿，君臣今日系纲常。
淮阴市头恶少喧，胯下之辱讵可言。漂母屡出金盘食，白沙绿水哀王孙。
将军羽箭射天山，闪日旌旗出汉关。夜月欲开青海嶂，秋风先到白龙湾。
粤海炎洲气未疏，高凉快爽此安居。蔡肜有待殊方诏，虞诩终收太史书。
茂岭秋深才见雁，廉江水缓自生鱼。慎时努力加餐饭，返浦看乘白鹭车。
汉宫罗列倚云霄，凤翥龙飞积翠遥。东瞰扶桑延日观，西连雪岭入寒宵。
皇舆拜舞临黄道，仙仗缤纷觐紫朝。诸将谩劳繁鼓角，至尊今已奏箫韶。
苍岩郁郁长松树，石甲龙鳞挺天雾。雨涩霜洗几百秋，似与君心同岁暮。
君今谪宦永安城，闽海愁云日夜生。会待明时宣室诏，定从江浦望双旌。
满架繁阴绿雾匀，夜深珠馆月华新。几回忆侍金銮殿，马乳堆盘出赐频。
萧萧行李出神京，归向家山拜祖茔。宰木森森春雨润，故阡寂寂暮云生。
弟昆喜叙重逢意，朋旧欣谈久别情。自古吴中多胜概，赋诗政好纪经行。
炎祚将移苦战争，周瑜曾此破曹兵。江流不尽英雄恨，山色犹存今古情。
孤鹤声寒秋万顷，东坡梦断夜三更。神游故国知何处，半壁清风吹月明。
海宇清宁玉烛调，人间好景是元宵。星垂凤阙天应近，春入鳌山雪政消。
香袅瑞烟浮黼扆，乐翻新曲协箫韶。微臣何幸逢嘉会，愧乏涓埃答圣朝。
清扬白晰绿云髫，柳市兰闺意总消。最是春眠浑不醒，主人衫袖短萧萧。
海村春日惨无辉，一舸凌风浦上飞。我亦归来钓烟雨，烦君先占白鸥矶。
梦入沧江把钓竿，醒来身世正漫漫。榴花雨湿孤城晓，梓树风生五月寒。
坐久绝怜池阁迥，愁深转觉苧袍宽。赏心亭下龙舟日，何得于今载酒看。
青葱榆树荫庭除，白日迟迟昼景舒。满地落花凉雨后，数声幽鸟黑甜馀。
越罗剪水新成服，海燕衔泥偶污书。座上赓吟无俗客，时时烧笋荐江鱼。
日日怀人坐草堂，娄江一别已三霜。花明古寺春联辔，雨滴空阶夜对床。
感旧未将心事白，忧时同惜鬓毛苍。东吴蚕老樱桃熟，作伴还乡共野航。
暖日融融醉物华，闲斟春酒对春花。眼前生意无穷尽，散入天南百万家。
唐贤节义动荆蛮，宋令儒经政所关。百世声华青简上，一区祠宇翠微间。
鸢飞鱼跃天高下，月白风清鹤往还。想像仪刑增敬仰，瓣香何日许跻攀。
浪拍长江雨未休，何人不望济川舟。风流岂但谢安石，博洽宁论殷践猷。
常许丹心坚似铁，生憎簧舌巧如流。沙堤几度催行色，却念边氓为少留。
黄槐催动马蹄忙，千百人中选俊良。文采旧曾评月旦，科名新喜破天荒。
寒窗灯火真无负，僻郡山川倍有光。从此诸生知奋励，白袍争作绿衣郎。
万事真成算海沙，双轮谁解驻天车。浮生寓世身如叶，薄宦劳心鬓易华。
红蓼夕阳吟处景，白云秋色望中家。市朝不似溪山好，何日南归理钓槎。
吁嗟漠漠步维艰，不敢安居有愧颜。劳瘁十年双泪尽，飘零万里一生还。
禁承母命论时事，爱著僧衣住旧山。兄弟壮年怀并美，风流谁复与追攀。
百年尘土捲飘蓬，不向东华梦软红。机事忘情鸥泛海，行藏无碍鸟乘空。
生涯已了婚姻债，功业都归播获功。高卧北窗无一事，人间真是可闲翁。
谡谡寒声古殿松，来从天竺饱霜封。将因问法调狂象，怪底非时起蛰龙。
鳞甲怒蟠多宝塔，枝柯分列五家宗。故山亦有盘桓树，不是攒眉为听钟。
青萝太史赤城仙，祠墓东西近接连。江汉炳灵迁谪地，乾坤正气革除年。
华池澹伫沧浪水，柏寝寒通雪岭烟。不向一台逢二妙，何由投简和新篇。
清江水清峡水黄，清江之上多绿杨。浣花女儿立沙际，青裙白足如秋霜。
蜀山雪消十日雨，一夜扁舟欲齐树。两岸猿声不肯休，送君流向峡州去。
单车南海驻江城，景色行边水月明。几处楼台三岛迥，万家杨柳一川平。
长安日近鸾书焕，粤岭天高鹗影横。翘首朗宁瞻郡政，讴歌应似此方情。
省中长和白云篇，物外招邀两骑联。忽听骊歌悲旧社，不堪烟景入新年。
和风柳变莺初合，积雪庭空月正圆。此夜相看须酩酊，朝来五马去翩翩。
笔底青山杖底知，书成不数子长奇。双峰太华真如掌，万里岷峨半入眉。
婚嫁向平何日事，卧游宗炳暮年期。玉京人鸟须弥顶，更有新编拟付谁。
都亭同醉采芳菲，别后关山梦不违。平野北看燕树断，大江西去楚帆飞。
百花洲上还闻雁，五老峰头独振衣。胜地且留何逊赋，春风应见贾生归。
海上青山仙者家，飘飘杂佩上飞霞。牧之旧重淮南幕，博望今随斗北槎。
黄道夜平星合璧，紫台秋冷雪成花。君行正及观光便，五色云中望帝车。
清若冰兮直若弦，行须方正智须圆。寸心向日终殚赤，两鬓成霜不再玄。
挟策每怀为世用，遗经还自得家传。材官谁似扬雄者，独步河东赋一篇。
堪怜弱草与轻尘，一节甘为截鼻人。三马梦回天地改，曹家曾得几忠臣。
无数溪山供指点，登楼盘礴时挥染。峨峨洋洋笔底飞，米苏见说皆焚研。
西拥艅艎作胜游，宫亭湖上晚萧飕。帆吹匡阜诸峰雪，书隔湓江九派流。
高浪楼盘蛟蜃气，大风军散鹳鹅秋。黄麾尚想高皇日，咫尺双龙傍斗牛。
忆过沙溪访隐君，静安堂上倒芳樽。转头流水六十载，今日燕山遇乃孙。
沙溪溪上幽且深，桑麻粳稻易黄金。更莫远行江汉上，从来汉水荡人心。
乌龙潭上泛菰蒲，舴艋三舟酒百壶。一息尚存犹道路，千秋所恃在江湖。
西京冠剑曾前席，南国莺花入大都。我始逢君君欲去，柳稊初放听啼乌。
五月寻春春已空，海榴花放醉薰风。晓来雾捲云鬟绿，一簇香罗万点红。
天空霜冷塞云黄，雁阵惊寒字两行。几度参差无觅处，海天愁思正茫茫。
仙令功多食报丰，至今家在旧花封。衣冠尚想攀留日，宅里犹存清白风。
岁长子孙遗树老，门容车马古人同。草亭閒处看驯雉，还似当年化鲁恭。
棚上千端呈百幻，枝头百舌语千端。物情搬尽机关巧，世界还同扯淡看。
过眼雨云空孟浪，殢人花鸟强悲欢。个中难与痴人说，好向邯郸破梦团。
汗漫相逢秋色深，兴来高阁共登临。云开睥睨群峰出，日隐松杉独鸟吟。
流水尊前调绿绮，寒花篱畔散黄金。婵娟一片城头月，相对狂歌思不禁。
望里青山一片孤，登临长啸共吾徒。万家烟树还明灭，九月江鸿乍有无。
沧海微茫虚蜃气，白云摇曳隐浮屠。尊前俱是悲秋者，憔悴何如楚大夫。
题来尺素越王城，八月江空雁一声。栗里只宜栖处士，彝门谁许过侯生。
青山赠尔烟霞色，白社招余海岳盟。为报重阳风雨近，黄花浊酒迟纵横。
莫将琴剑老京华，到处溪山即是家。惟有薰风能解愠，不辞相伴到天涯。
莫以论棋比较文，人间豪素敢铢分。若为不解欣然意，请看河湟奏凯军。
缥缈重霞拥石麟，甘霖南服万家春。大农国计筹偏远，博物名儒识几人。
已见阳回天地阔，还邀樾荫水云新。海门金磬敲寒月，不尽清光对玉轮。
浓青润白列星文，谢向康成小阁分。尽以斜飞看局面，不知闲着可张军。
森罗只道是天文，幽意曾于奕旨分。老我静来寻谱帖，几行淩乱散鸦军。
月上衙回岸惠文，灯花闲落夜将分。王郎野性休翻覆，末着真同背水军。
翠烟横竹坐休文，带孔频移减臂分。有客肯来开玉局，傍谈犹足当参军。
原奕皮生也著文，谁家朱墨谩支分。方来温玉还珍重，逸气寻常走魏军。
狂爱童儿画纸文，离离关眼暗相分。双奁若许当长日，合筑棋坛拜冠军。
山人初试御前文，夺角冲关小队分。可是边烽无事日，谩将楸局儗行军。
书剑三年客帝畿，承恩今喜谒庭闱。不须重制斑斓服，自有新裁锦绣衣。
一棹才乘潮水去，寸心已逐海云飞。难兄林下幽栖稳，应笑红尘客未归。
黄湾东望独悠悠，雁过西台悲昔游。花草已埋吴藻丽，衣冠想见晋风流。
平林风震星辰动，大海潮来天地浮。九原只在河山里，泪洒新亭未易收。
越王台下共骖騑，荏冉俄惊往事非。风雪频年春鬓改，关山千里暮云飞。
双鱼忽泛巴山远，五马争传锦里辉。未得相从看化俗，故心回首转依依。
人间幻出墨胎廉，左右方圆画可兼。莺啭九歌娇屈子，绿肥五柳富陶潜。
雪中但窖丰年蟘，汗后全忘隔日痁。百尺竿头须痛劄，泥封汞鼎更添盐。
新秋时节又新冬，两度登临谪宦中。歌歇洞箫清对客，梦回孤鹤醉推篷。
百年诗赋遗文在，三国江山旧业空。聚散升沈一樽酒，尽随残雪踏飞鸿。
青山碧海烟霄外，晴川茂林相映带。柔桑叶暗笋芽齐，葭芜满眼春何在。
湖中楼船閒自横，湖堤归马无嘶声。太平处处烽烟息，不见当时细柳营。
白舫青莲任意游，好天良月大堤头。金衣骤掷张公子，玉笛频吹赵倚楼。
奏罢阳春无和客，酣来河朔尽名流。那堪后夜骊驹起，千叶吴阊竞送愁。
少年文采宋王孙，二水三山绕帝阍。携得通家名刺在，不妨长揖叩龙门。
桥门霜色凛峥嵘，朴教犹存圣世名。何事书生纷负笈，几人千载遇阳城。
真龙产自于阗国，促腕高蹄称汗血。顾影骄嘶赤电生，过都历块红尘灭。
此物何年入汉家，番酋作贡过流沙。天闲不羡乘黄选，内厩宁论白鼻騧。
扇头一见生惊诧，貌出权奇更高价。已识雄姿胜渥洼，况看妙手惊曹霸。
吁嗟此马今岂无，安知枥下非神驹。九方不作孙阳死，世上于今只按图。
胥江春水漫城阴，词客乘春去武林。三月风光湖上好，六桥草色雨中深。
年来夙有青山约，别后应多白雪吟。花下若逢张水部，为言予已二毛侵。
征轺计日问长亭，筠上从君倒玉瓶。宪府戟枝移竹院，官池波色上莎厅。
频瞻南峤云俱白，三渡西江草又青。同得趋归家庆近，茅堂灯火带春星。
一见襟怀便豁然，交情输写意忘年。倾囊经训璠玙富，与我从头细细传。
日复陪游泮水湄，发挥史学到渊微。直从天理人心处，剖破存亡治乱机。
长书一卷墨新题，志在斯民寿域跻。历历爱君忧国语，施行须自起锄犁。
隐囊班几恣清游，最讳人间说故侯。菊胜东陵瓜五色，家输荆楚橘千头。
降心只傍禅僧语，信足那妨醉尉留。若问弇园何所似，六桥西去藕花洲。
初拂尘冠拜玉除，青云迢递十年馀。循良世业黄公传，经学儒林戴氏书。
璧水衣襟争奉席，金台风雪正驱车。锦囊佳句休轻掷，汉室词人荐子虚。
载笔洪州日月迁，至今歌颂四明贤。乙明自悔春田讼，伯起如多夜馈还。
锁闼移官仍楚俗，褰帷行县亦章边。道途若问新为守，应有人传佐郡年。
乱蝉声里报新秋，与客携壶上綵舟。衔诏还乡真宠命，却金归国岂常流。
四山芳树迎红锦，一棹沧波起白鸥。后夜相知重相忆，梦飞先到帝王州。
尊酒楼船喜会同，可人佳景在湖中。明珠衮衮芰荷雨，翠浪飘飘杨柳风。
凤阁岂能淹俊杰，钱塘自古盛英雄。好驱四牡趋朝去，莫待霜林叶尽红。
凉雨初收九夏炎，竹亭燕坐喜安恬。湖山笑我来游晚，风月因人到后添。
已觉功名惭召伯，岂誇词赋逼江淹。酒酣不觉乾坤大，俯视吴山一发纤。
扬絮飘花怯远人，荒山古寺阅残春。他乡惟有前朝柏，得见踌蹰送客身。
少小论交四十秋，惊闻二老足风流。长安市上韩康伯，衡岳峰前李邺侯。
陵谷已移贫未改，亲朋欲尽咏难休。白云旧社时来往，定话冰天老比丘。
钟阜巉岩玉照新，乾坤何处不逢春。持将水部官梅去，却寄罗浮阁里人。
梅花村里昔曾栖，千树琼瑶翠羽啼。君见江东一枝雪，忆余携手铁桥西。
临川县与乐安近，正忆弦歌两度闻。白发今为新令尹，紫髯元是旧参军。
杯倾野馆花如锦，船入春江水似云。到日定知民讼简，每延多士细论文。
种得匡山片片霞，蓬莱使者问君家。至今九炼丹砂熟，犹似溪头万树花。
华表何年鹤更回，仙人楼倚郁蓝开。缤纷月里金支导，曾向溪桥半夜来。
参天黛色忽千寻，掩映房栊十里阴。桂崦不知淮曲远，花源将入武陵深。
昨夜秋风起洞庭，三山落木晓风轻。亲朋相态浑如梦，湖海生涯敢独醒。
我已无家随汗漫，知君愁坐独俜伶。故人频洒河桥泪，南国招魂感鹡鸰。
西山鸾鹤少因缘，只向天平住一年。无限别来惆怅事，紫藤花落寺门前。
上清宫里花间殿，天竺山中月下台。两地旧游同怅望，田家人送一枝来。
池边木笔花新吐，窗外芭蕉叶未齐。正是欲书三五偈，煮茶香过竹林西。
南山挂锡已多年，不涉人间一线缘。上殿罢来谁共坐，数竿修竹旧房前。
金乌啼破扶桑瞑，凌晨刷羽飞龙顶。海云绚綵万丈红，青山都散晴霞影。
白头凝睇咸池东，浴光竟属何人功。羲和缓辔且停驭，负暄欲献输微忠。
雨痕洗净秋容碧，翠泼晴岚晓凝湿。山高不碍河汉流，冷风吹送行云急。
登高望远何茫茫，欲吊虞舜思时康。沉吟未尽怀古兴，凤飞不到青天长。
芳春已破三月中，桃花参差吹暖红。腻香涨雨紫溪阔，霞翻晴浪摇青空。
渔郎已去渔舟在，白发避秦秦世改。中流变化神鲤多，日夜朝宗向东海。
残虹阁住微雨收，晴光倒射芳草洲。嫩绿扶春上溪树，树绕翠烟如水流。
凉阴垂垂映渔舫，叶幄搴风疑步阵。碧云不断楚天低，昏昏暝色迷人望。
晓角吹散行云飞，扶桑枝头日弄辉。晴山凝春得春色，岚光作雨翠扑衣。
楼头尘压鼓声静，燕子窥人春昼永。栏干十二转东风，自捲疏帘看花影。
石潭渊澄小于沼，汞液飞光泻晴昊。蟾娘洗头湿翠云，乱发梳残化文藻。
镜波帖帖寒影孤，皎然清冰凝玉壶。冯夷梦愕夜起舞，手中夺得骊龙珠。
青山冒顶云作巢，两峰势挟同峡高。晓风急雨忽吹散，满地勃勃翻云涛。
白衣苍狗变化速，从龙伴鹤无拘束。卷舒怡悦隐者心，不似襄王誇宋玉。
摇波修树玉同清，隔树虚楼水共成。桂楫兰桡穿镜出，春歌暮管傍花行。
月如彭蠡湖中挂，云似潇湘浦上生。但得长年怡杖屦，那论此地胜蓬瀛。
健儿马上吹边笳，旌旗五色如云霞。紫髯将军挂金印，意气平吞瓦剌家。
瓦剌蕃人手弓矢，敢向边疆挠赤子。云屯雨散去复来，大荒落日风尘起。
将军出塞整戎行，十万戈矛映雪霜。左将才看收部落，前军又报缚戎王。
羽书捷奏上神州，喜动天颜宠数优。不愿千金万户侯，凯歌但愿蚤回头。
一百六年难老身，半刹那间隔世尘。飞去独为华表鹤，化来双剩禹门鳞。
空教休琏歌三叟，赢得商于仅二人。海为桑田垂沮洳，峰如华顶断嶙峋。
虎溪他日不成笑，橘叟兹秋聊对论。彭祖较来差尚夭，黔娄谥后未为贫。
客从逝水浮云去，交许清风明月新。更道岁寒还有托，老梅拳曲伴松筠。
芉原分手太匆匆，却喜今朝语笑同。尽日舟行山色里，几家人住水声中。
江湖自笑长为客，齿发那能久不翁。明日停桡武夷下，细将真诀问崆峒。
春城杨柳郁金枝，此会千秋不可期。谒舍每投王粲刺，啸台何限阮公诗。
结交世许论肝胆，寓直人今感鬓丝。典有鹔鹴君但坐，为怜燕酒醉深卮。
世逢多难厌馀生，买断青山尚畏名。老病日思先佛训，寒温时感后昆情。
新归共说关梁涩，旧住惟言菽水清。炉火初红风味别，现前佳句雪中成。
客里重阳兴转高，酒无缘分觉寥寥。街衢插遍茱萸鬓，风雨寒催杨柳条。
多事孟嘉还近笑，知音杜甫费重招。蒋山咫尺不须上，直蹑丹梯傍紫霄。
三绝韦编理尚玄，若为残帙究先天。卷帏坐对梅花月，悟得羲皇未画前。
竹里烹葵挂马鞭，松间敲火起孤烟。谁知半向林中榻，无限风流寄辋川。
云影蕉台秋气清，半檐凉雨夜深情。湘帘不卷犹残醉，遍向萧萧叶上声。
琴边霜菊袭人芳，鸟外寒松落幔凉。若道丘园心赏薄，渊明何事忆柴桑。
半亩桑麻绕舍青，雨馀晴翠入閒庭。春来多少生生意，分付林扉昼莫扃。
四十年来讲石存，沙弥今已宿称尊。支公几解逍遥论，摩诘曾留不二门。
坛下雨花春树长，庭前积霰夕禽喧。谁知白首修心日，犹指东山作给园。
相携书剑出江干，竞渡双龙海宇寒。竖赤枭从天上望，夺红人自社中看。
移舟繫柳诗新赋，把酒临江兴倍欢。自是蛟龙镶爪翼，满江风雨浪漫漫。
白发交游二隐沦，西庄一别几经春。雪中客有重来日，不见当年冒雨人。
梅花香冷返冰魂，往事茫茫迹未论。宝剑已随龙化去，谁怜水上刻舟痕。
群公佳会属芳辰，自笑游人是远人。花下共拚今日醉，江南又负一年春。
云山满眼伤前事，风雨何时洗战尘。回首断沟横古道，不胜悲愤欲沾巾。
绿酒红亭紫禁东，不堪行色苦匆匆。正期霄汉登黄霸，又见江湖复鲁恭。
沙气半蒸梅子雨，浪花初过鲤鱼风。道涂跋涉须珍重，自古循良简帝衷。
别后重来未有期，且凭图画寄相思。秋风黄叶茅亭上，犹记逢君是此时。
捷书飞奏入明光，邦伯荣封位定襄。边阃到今方得将，漠庭从此不称王。
正愁白发逢多难，忽对青春喜欲狂。却愧无缘走相贺，典衣聊自醉壶觞。
黄鹄冥飞不可留，自言家近岳阳楼。渔樵未得干明主，兄弟何妨尽列侯。
千里长斋云子饭，五陵空敝黑貂裘。青山到处镵名姓，迟我金门赋远游。
古驿征轺画舫灯，客途风景向秋澄。幰边凉月经淮甸，枕上微钟过广陵。
草满台城山寂寂，雨晴江寺塔层层。十年旧迹空回首，几度追陪梦里登。
长君昔挂西曹冠，青风漠漠沧江寒。少君复谢薇省吏，身世飘飖忽如弃。
归来对坐四壁居，箧中一卷种树书。谁言丘壑足枯稿，折腰昔日今何如。
五月黄梅雨茅屋，麦苗满田蚕上族。童稚欣欣笑相语，但免饥寒百事足。
吴国樗生少好游，三仕无成感四休。巳道栖栖非我事，将从沮溺问良谋。
广文官冷未为贫，木铎声高道自尊。二载烟尘辞九陌，一襟风月占三山。
久甘苜蓿寒牙嚼，肯厌虫鱼白首斑。济济英才星斗望，古风远矣看追还。
仙药灵苗手自栽，乘风新向沃洲来。白纨细点鹅群帖，青眼相看竹径杯。
旅服久从京洛化，篱花秋隔故园开。黄金不在燕昭馆，千载休论国士才。
懒曳长裾见五侯，竹林尊酒日同游。净缘久托维摩诘，佳句兼酬帛道猷。
檐下鸡栖翻夕照，竹间蝉响度清秋。出门浩浩烟沙色，悔别松风过虎丘。
豹略熊韬冠世姿，双龙腰下剑雄雌。封侯莫讶儒生薄，谈笑曾纡十万师。
涂山禹会帝城深，翠辇曾纡御步临。玉帛流风传往昔，衣冠盛治睹于今。
直言每羡刘蕡策，遣兴多惭杜甫吟。矫首城南天尺五，大明当宁廓群阴。
千金一笑忆当年，掷果盈车数坠鞭。今日文园已消渴，当垆休问杖头钱。
海上依稀望五城，苇花飞处放船轻。焦桐一引青鸾信，秋水皆添白雪声。
竹泪尽斑原鼓瑟，鹤毛如絮未吹笙。四百芙蓉青可揽，只应知我已移情。
我在西秦子在吴，澄江千里梦魂孤。何时乘兴重来访，共倒花前酒一壶。
楠塘惠我河洛数，乃是易道之精微。圣贤出处元无异，独自焚香对伏羲。
晦翁封事亦草草，筮得遁爻始焚稿。何如高卧武彝峰，九曲棹歌泛玄岛。
吉凶悔吝生乎动，大巧人间反成拙。迩来悟得先天图，独坐松台对明月。
消息盈虚何所分，饥餐倦卧在吾人。劝君此语休相泄，只恐空山有鬼神。
别遣细语清秋夜，六十年来知我者。他日星槎只向东，海花洞口寻黄野。
棹尽清溪又一丘，茂林修竹不胜幽。千层云壑乾坤閟，十里晴波日月浮。
海外移来兜率境，人间别有武陵舟。两朝相国经营后，留与游人狎白鸥。
面面岚光拥翠芜，东湖真不让西湖。中流堤比苏公曲，绝峤山疑处士孤。
细雨清湍回藻荇，深秋红叶间菰蒲。主人选尽区中胜，消受如泉酒百壶。
山到淮西迤逦平，舒州遥对皖公城。怜君岁晚之官去，似我年时捧檄行。
书卷更因为县废，诗篇浑要在朝清。寿阳千载遗祠庙，为捋江萍一荐馨。
槟榔花开满院香，雨馀窗下纳微凉。西滩新水涨寒绿，南亩早禾标晚芒。
鹦鹉来催新陇麦，杜鹃叫插上旬秧。白头林下无馀事，端为年年景物忙。
纷纷名利邈难羁，又逐冥鸿万里归。此去桐江看吊古，何人重上钓鱼矶。
黄鹤楼前江汉流，十年乡梦在中洲。而今木铎翻琴操，又向闽南望楚州。
朔气渡河水生骨，敝巾小车伤远涉。朅来送客三日程，不尽关山恨重叠。
与君相知岂徒然，一片肝胆千秋悬。感恩不忘国士报，许心更受他人怜。
君今西去谒人主，五玉诸侯联佩组。汉家计吏开明堂，黄金玺书谁比数。
朝罢从容下玉除，天乐缥缈云中居。行过阁门问丞相，挽回元化今何如。
湘水遥连汉水长，美人为政有辉光。悬知潘县桃初熟，无限春晖照北堂。
旧有茅堂依散木，挂冠于此寄高风。鹿柴山水新图里，蚁国功名昨梦中。
闭户著书今日始，拿舟问字远人通。黄州到了休重说，桑梓斜阳看醉翁。
去年憔悴见京城，犹自题诗送我行。多酒未能无疾病，一郎何竟了功名。
秖今孝义存人口，更后声光重墓铭。走拜无因致双泪，千峰落日大江横。
百朵香云怕急飞，未曾来赏判迟归。临轩要约从先定，折简频烦恐后违。
药玉酒船群客送，黄金筵直主人挥。添灯不道成深夜，起看红妆觉露微。
洛阳花事久应无，胜赏今逢在旧都。春色祗缘人自惜，衰颜还藉酒相扶。
时无永叔谁重谱，座有徐熙合写图。夜静更持红烛看，满庭如昼鸟惊呼。
洋洋相逐几鱼儿，盆里观来不似池。万顷澄波清见底，南溟翻忆钓鳌时。
曾向青源识俊髦，恩除重下为均劳。留都官爱新仪部，驿路人迎旧水曹。
千里长安随日近，万年钟阜入云高。宦情乡思谁兼得，莫惜离亭尽浊醪。
割炙酣歌过几春，诙谐曾是汉庭臣。一麾拥去惟书笥，五斗抛来有葛巾。
发愿乍从庐阜社，解归何但汝南人。芙蓉十里秋无恙，尚可江头事隐沦。
依然故国未天涯，烟水云山共一家。偕隐我能希母尚，乐饥尔勿咄兄差。
征帆瀰瀰逐轻羽，杨柳青青映白沙。笑傲沧波成小咏，舟人竞羡女牛车。
王会车书一统尊，神京南北控乾坤。长江险作雷霆斗，钟阜高为龙虎蹲。
吴越千山断续青，西湖那似大江澄。东来历历看形胜，独见彤云护紫庭。
茱萸锦带系吴钩，半醉来登太白楼。唤取美人歌白苧，任教明月下西洲。
聚散真成水上萍，沙头立马望双旌。皇华载喜兼常?，伐木那堪续渭城。
几处梅花寒腊尽，数程桑梓暮云横。一觞且醉车傍酒，桂岭燕都万里情。
都门握手意绻绻，一别回看十二年。道在行藏惟与尔，时来得丧任从天。
吾甚衰矣无周梦，汝往钦哉作舜邻。珍重明时各努力，乾坤后会尚茫然。
寒林萧飒锁愁烟，下马新阡忆往年。天诔高悬金简字，山灵长护玉堂仙。
松间月冷眠孤鹤，谷口春残怨杜鹃。更过闲斋拜遗像，绛纱琴瑟尚依然。
吾妻之兄六十馀，子孙共守旧时书。象眠匣底先公笏，马集门前长者车。
不饮却能留客醉，有才懒出应时需。去年寄我真行草，颗颗骊龙颔下珠。
一别王郎六载馀，平安时接数行书。昔闻匣锁双龙剑，今见门迎五马车。
薄取田租人肯负，多藏海错客频需。九天使者搜才俊，沧海还遗照乘珠。
惜春花吐小春馀，海上风光最可书。度曲韦娘青玉案，吹箫子晋綵云车。
时称隐操谁能识，天与遐龄不待需。凤嘴作胶鸾可续，明年看弄掌中珠。
阿妹归来称寿馀，诸甥又捡绂麟书。关西雀鳣推前辈，渭上态罴载后车。
北海酒尊能自献，南山诗句不劳需。花前燕坐看花甲，百转千回一贯珠。
侯门不肯礼儒生，年少元戎更不情。此际贺兰山下路，西风落日槛车行。
我病萧然不出门，河桥冠盖正云屯。新诗写赠聊随俗，往事追思欲断䰟。
夜雨江头千叠浪，春山树里万家村。河阳相业须珍重，两字箕裘不易论。
楚畹萋萋草共生，吴城日日卖花声。离骚读尽无人问，閒倚萧斋看落英。
白发林泉遂野情，仙游一梦到蓬瀛。箕裘家世推俞附，湖海声名说宋清。
杏坞春闲丹药灶，松窗月冷石棋枰。吟成楚些愁无极，忍听山阳暮笛声。
风啭莺簧荐盛游，晴云冉冉护仙舟。宏才不厌分司牧，逸致何妨有监州。
毫綵光回南斗气，依班香蔼北堂秋。素心莫为浓时变，要作冰壶第一流。
故人归耕霅溪上，白日闭门无客往。扁舟乘兴吴门来，一片高情落烟桨。
越王台西春雨深，震泽波涛方泱漭。杨花几时飞已空，碧草青蒲抱堤长。
草堂相逢将奈何，但云酒熟来经过。倾壶一醉便归去，莫问门前张雀罗。
不见刘君幽恨积，凭君附书报衷忆。人生强壮岂长得，何用驱车逐南北。
西风落叶满长安，微雨孤灯坐夜阑。客里行藏秋又半，镜中勋业鬓将残。
梦回水竹沧江阔，谁倚松杉白兔寒。拙宦十年同偃蹇，交游休浪说弹冠。
双双何事为春忙，花底飞来羽翼香。今夜且留枝上宿，莫烧银烛照红妆。
冻云压空雪欲作，野旷阴凝气萧索。朔风一夜卷长林，万木离披尽摇落。
天连平远眼界宽，前山宛在空濛间。溪头流水急如泻，日夕喷瀑声潺湲。
我尝经行出林际，望断孤村日将暮。野乌啼饥那忍闻，瘦马经寒缩行步。
悄无人迹途路赊，此时宁不思还家。人生慎勿事行迈，披图尚尔添咨嗟。
流苏缀彩鸳帐寒，金鸭不飞香缕残。新霜扑帘白如粉，哑哑乌啼金井栏。
芙蓉屏开睡初醒，守宫浅褪胭脂冷。玉钗慵整双凤凰，春愁压翠蛾眉长。
才高谁识顾君平，身着青袍世所轻。杨柳不曾湖上看，芙蓉元在幕中生。
马头云断家山色，官舍潮连夜雨声。流水白云心尽折，丈夫辛苦为微名。
武陵一曲想南征，怅望秋天虚翠屏。多病独愁常阒寂，簿书何急来相仍。
扬雄更有河东赋，方朔虚传是岁星。速宜相就饮一斗，山阴野雪兴难乘。
梅竹萧萧旧隐居，却依双树结精庐。方酬南岳高僧偈，未答东山太傅书。
宾馆有田多种秫，柴门临水不为渔。春风日日闲花落，三径无人自扫除。
廿载秦藩共我游，萧萧华发已盈头。季鹰去国莼初美，靖节还家菊正秋。
万里云霄双捲翼，五湖烟水一归舟。会稽剩有佳山水，吟得新诗肯寄不。
先生绣斧辞荣日，令子青云擢秀年。宦辙九霄馀熟路，书香一脉是真传。
傍阶霜菊深承露，夹户星榆欲造天。惆怅无因接宾燕，碧山回望渺风烟。
秋色南来雁影随，使君归兴浩难追。离情且尽当筵酒，世事徐看罢局棋。
召伯甘棠终恋恋，窦家仙桂更奇奇。清风千古西江水，濯取长缨趣自知。
酒伴他乡亦未稀，开樽得月共相依。程途过半方知远，秋色平分倍觉辉。
醉里顿忘身是客，醒来惟有露沾衣。独嫌夜静南枝鹊，不逐游人向北飞。
元都过后又刘郎，开落桃花十几霜。贾谊正醒迁客梦，山公新上荐贤章。
神羊风采真如故，尺蠖行藏亦是常。吾道不徒三尺法，凭君珍重入湖湘。
青山阒寂偶寻君，斗酒哀歌思不群。天上阴晴浑莫定，人间弦管转愁闻。
梧桐声急千家雨，岩壑寒生四壁云。明夜月圆谁共看，露荷风竹对秋分。
花落长安春事过，侧身天地甲兵多。马卿消渴空成赋，阮籍徉狂独放歌。
病起春风吹鬓发，酒醒寒月上关河。凭栏却忆十年事，长啸谁持返日戈。
丹旐遥驰睢水滨，都门恸哭起行尘。乾坤尚想凌云赋，烽火空伤报国身。
季子剑留悲异日，中郎书在与何人。南湖烟水秋应惨，不过西州亦怆神。
别后令人鄙吝萌，每临风月即伤情。枕戈待旦君知否，不为功名为祖生。
洗马桥东水泊津，野田荒陌草如茵。他时若问田边墓，五岭南来第一人。
阿咸谪倅苍梧郡，骨肉相看怅别离。皓首稀年吾老矣，脩途六月子何之。
须防马援遭薏苡，且学东坡啖荔枝。到手功名当努力，泷冈犹待树封碑。
菲才久已成尸素，宦路真宜避俊英。漫向江湖寻范蠡，盛陈车马诧桓荣。
邦家末命孤先帝，乡里斯文属后生。珍重通家情独厚，相逢青眼倍分明。
媚清馆前花事微，客将棋局送斜晖。聊成死处窥活趣，不向生门发杀机。
敌手垒成俱渭水，监军马蹶有淮淝。一枰未了兴先尽，余响犹残吾已归。
晚霞零乱雨初收，露柳风蝉昨夜秋。闻说元规偏爱月，肯容王粲赋登楼。
谁言有策堪经世，不拟将心更养愁。何处少年吹玉笛，欲回天地入孤舟。
崔嵬崔嵬复崔嵬，大行之高高矣哉。看华历历见十丈，寻僧往往逢万回。
昔闻龙盘钟王气，今踏牛首临江隈。不如壮归依旧望，眼中何人能一陪。
白下遥遥移绣斧，日边近近倚铨衡。不因混沌无痕凿，肯信阳春有脚行。
骢驻金城秦壮丽，诗题汴寺宋经营。平生事业非轩冕，尽付头颅白发生。
几处行船几处商，瞿塘如马险难当。船行可避瞿塘险，最险人心不可防。
春来日日起狂风，不分南北与西东。行客怕风兼怕水，几时上得吕梁洪。
梨园喜见属红妆，三五娉婷出洞房。檀口莺声歌细细，柳枝蝶态舞将将。
冠簪雅步参军度，粉墨涂颜伧父行。底事酒阑人未散，月明照彻锦云裳。
九陌阳和御苑偏，瑞看盈尺应祈年。飞花散入梅千树，舞絮犹疑柳半烟。
积处宜春添曙色，融来太液涨新泉。不须更和邹枚曲，黄竹歌声日下传。
上林竹深绿如箦，滃然一片潇湘色。春雨溟濛天际来，净洗琅玕澹空碧。
恍疑白昼鬼神惊，散作碎玉声琮琤。浓深半隐玄豹色，苍翠低含紫凤翎。
忽然云雾生眼底，似觉阴生带秋意。乃知画者妙入神，力斡天机有如此。
知君爱竹非寻常，写入图画情难忘。岁寒节操慎自保，凛凛应同御史霜。
澹荡韶光物候新，离宫初霁已消尘。飞英乍似黄山路，细草曾沾渭水春。
风飒彩旌连曲榭，云围缇幕满芳津。五陵车马欢娱地，多是西游讲德人。
禁籞周遭百里斜，玉泉流水涌金沙。新莺曙啭龙池柳，游骑晴嘶御苑花。
幄转林光初映日，山藏春色半蒸霞。西都亦有抽毫客，谁奏甘泉入汉家。
月上华田露有香，低头越女晚提筐。素馨艳骨埋何处，风急寒江归路长。
申旦高吟客未归，冈州新霁见容辉。钟清小院分禅榻，荷绿他乡换旅衣。
东郭寥寥天籁发，南冥淼淼夏云飞。何堪衔取啁啁羽，来伴空城雀苦饥。
一水人间宛隔天，海龙长护上方禅。冥丘观化俄生柳，劫火经烧忽涌莲。
潮落夕曛黄木口，露浓春曙素馨田。东游须借琴高鲤，鹤米新来缺闰年。
南园春草遍池塘，客里邀欢一举觞。上巳风流传曲水，建安词赋擅清漳。
江云莫辨三株树，驿路难寻五色羊。谁道海滨邹鲁地，咏归还有舞雩狂。
故园归去又新年，重到云居独悄然。丹凤昼飞群木冷，骊龙春暖抱珠眠。
孤高堪弄桓伊笛，壮志仍输祖逖鞭。几处松筠烧后死，绿杨花扑一溪烟。
寒光一片上芙蓉，万壑含秋独倚筇。风静渔歌来极浦，云深鸡唱隔高峰。
凭虚始觉天难问，绝顶方知道未从。心迹泠然双寂寞，移情何处觅仙踪。
当日金门卧岁星，赤符曾奉汉皇廷。长杨自悔雕虫技，句曲新传瘗鹤铭。
溪上潇潇千亩绿，檐前历历数峰青。最怜蜡屐乘秋色，应向垆头挈榼瓶。
满川啼鸟怨残红，水郭春园柳絮风。春雨一番江水阔，草痕将绿到吴中。
王猷才气凌冰雪，贞白高居抱孤洁。梅卉中含天地心，重阴不受风霜烈。
芳缛羞同艳冶姿，蘧庐昼暖春阳熙。久知陶谢每同调，静对曲囱千古思。
养就还丹不怕寒，独骑黄鹄上云端。笑谈借得天家雪，散作琪花满石坛。
谷日条风喜及晴，东皋南陇已春生。少从剑客游三辅，老傍田家卜五行。
衣食有端终岁计，江山信美故园情。蹉跎十亩桑阴地，惭愧花林鸟劝耕。
点染青山四十年，寸缣不改旧风烟。散人漫窃江湖号，未买松江一钓船。
公子临行出翠鬟，新歌能解唱阳关。不嫌杜牧三觥后，生怕周郎一顾间。
纨扇芙蓉隔秋水，枕屏云雨自青山。烛花影里银筝畔，谁见惊鸿向月还。
三杯莫惜瘦颜酡，百岁其如半去何。炼尽少年风月在，剩留余事病愁多。
沧江倦客新黄发，空谷佳人旧翠蛾。竺国蓬山那可问，醉乡深处且婆娑。
落尽花藤涧水香，松风如水昼初长。幽人自是山中相，鹤氅黄冠坐夕阳。
酒醒天涯春几分，绿琴惆怅昔年闻。海棠无信作寒食，梦雨何心入断云。
石竹短襦留半臂，秋香小字记双文。浔阳江上潮难到，此夜花前忽见君。
十亩芳园傍水涯，药阑莎径抱山斜。绿瓷小瓮携春酒，乌角高巾对玉花。
漠漠暗香留月色，萧萧白发醉年华。如何甫里天随宅，却是西湖处士家。
汉帝未央亲定赏，最奇深入是高勋。万人膏血涂原草，恩宠都归霍冠军。
西风送客大江边，兴尽离杯沸管弦。许国共怀萧相业，乘时独羡祖生鞭。
三秋驿路青山外，万国关河白雁前。此去功名须努力，高堂华发待流年。
太岳峥嵘仰万山，怜君此去重跻攀。烟霞长绕三峰外，日月平临一掌间。
沙塞北来连汉畤，河流东去带秦关。洞中若有希夷在，为我殷勤问大还。
君王旧赐五花骢，金络银鞍气象雄。雾鬣飞扬开大道，霜蹄腾踏起长风。
九霄红日天颜近，万里青云辇路通。四牧歌阑恩赐后，玉珂明月下南宫。
宴罢红云拥素馨，紫宫回梦酒初醒。香风皎月横陈处，不许诸嫔出后屏。
韩公谪宦叹崎岖，我亦曾游恨有馀。催老祇缘千嶂雪，罢朝非为一封书。
晚年好佛心方切，中路逢仙事也虚。能使世间魑魅息，不烦容徙恶溪鱼。
清梦悠悠绕故林，书窗皎皎白云深。法曹千里动归思，处士十年留野心。
石砚昼封涵雨润，岩扉朝度带松阴。何当劝尽杯中物，副我还山旧日阴。
渔梁渡头新雨歇，大竿岭外飞云没。迟回不见故乡人，却见云间故乡月。
二女南来正断魂，那堪风雨又黄昏。潇潇无限相思泪，都作江边竹上痕。
巴丘一卧梦初残，遂使江东失羽翰。不恨荆州通蜀道，最忧赤壁走曹瞒。
山光上下风云壮，江影微茫草树寒。千载尚怜雄杰士，有人箫鼓献杯盘。
绿筠红树满芳洲，此处垂纶独对秋。身世百年双白鸟，风烟万里一扁舟。
水明鲛室珠光动，日照仙山玉气浮。只恐天才微漏泄，文章传到凤池头。
百顷风潭一叶舟，神仙李郭镜中浮。从容杜若罗生处，荡漾芙蓉欲尽头。
茶灶笔床延落景，水云沙鸟汎清秋。可中增观非畴昔，归去山灵似再留。
萱花薝卜亚枝柔，夏艳春娇取次收。丽朵乍开金谷障，冷香乱堕水晶毬。
青县城边风日嘉，绕城杨柳冻晴沙。土人犹自思潘令，惆怅河阳千树花。
群英的历点苍苔，朵朵芙蓉并?开。只恐西风易零落，殿芳故写岭头梅。
黄花应不插朱门，自合移根老瓦盆。露委烟斜看不足，呼儿长夜倒芳尊。
禁城玉树渐秋深，枫色凄凄满上林。万片作霞延日丽，几株含雾苦霜吟。
斜连双阙辉青琐，倒影平津映碧浔。岐叶著飙声瑟瑟，殷红过雨色沈沈。
杂黄间绿缘成锦，委砌飘檐埒作金。向夕转深娇落照，因风散响怖栖禽。
城头迥接青岑远，殿角寒生绣幄阴。几度朝昏劳怅望，徘徊故苑倍萧森。
霜冷汀洲云冷波，水中花撒小银杯。花似水仙人似玉，醉看明月不知回。
大有洞天天上关，迢迢天路隔人间。手攀明月有几尺，海岸孤绝此何山。
上界谁将此树栽，广寒高处古香来。根从天地分时种，花在山河影里开。
白兔守株依贝阙，青鸾衔子下瑶台。不知斫尽吴刚斧，天上浮云变几回。
自植蟾宫不计春，开时风露满衣巾。簪花亦有乘鸾女，倚树元无待兔人。
万斛天香浮海㝢，一枝云影碍冰轮。霜寒蠹尽吴刚老，稳历凡间世劫尘。
浪拍龙门乱石滩，满篷风雨听潺湲。东迎麻口一村水，西望泾阳数点山。
千古诗名留白下，半生心事损朱颜。短吟寄语岩栖士，莫道功名只等閒。
紫丝复帐流苏结，云母屏风叠香雪。门前娇柳乳鸦啼，暖漏丁丁晓将彻。
花枝入帘红尚小，兰露着衣香不歇。江南行客归未归，芳草春风满城阙。
兰灯蕊绽白光残，隔花呼起夜歌鸾。琵琶转捩娇无力，博山欲炷龙脑寒。
眉稍散黛重重拨，额角轻黄正正安。侍儿不语流莺语，海棠沉睡赤栏干。
晓掀珠箔迎朝阳，春思撩人空断肠。寒多鹦鹉语犹涩，露渍荼蘼花正香。
朝来料峭凝脂冽，却忆东风去年别。梨花开又逼清明，不道归期过三月。
妖红软绿含朝阳，鹦吟燕语愁人肠。苔痕渍露翡翠湿，杏花扑雪胭脂香。
凤衫轻薄春寒冽，斜倚银屏怨离别。藁砧一去归未归，屈指东风又三月。
五色灵芝屋后生，奇根仙种自天成。调元赖尔资坤力，欢动滇南万里声。
长风净洗旧污尘，喜讶新年景色新。宝历千回俱大统，玉绳一昔又壬申。
岳阳入望湖光荡，衡洞回瞻岳翠春。此去王孙信行步，寰区谁是异乡人。
壶中取醉且高歌，世事无端奈尔何。四野金戈戎起伏，千年铜柱迹消磨。
驰驱总仗空群俊，老大何裨双鬓皤。寄语新泉旧游伴，闯门驹隙莫蹉跎。
数月初谐结发成，谁堪孀守得今名。芳心不与青山竞，苦节从教白发生。
漏室庆全冰玉质，巫峰羞杀雨云情。斗山况借韩文范，一道霜风也共清。
谁分大宛天边种，移向中堂火畔栽。马乳滴垂青贝合，龙须还袅紫烟回。
人为竞赛天工巧，一盏宁吝十宝财。蚁酒笙歌欢胜会，须臾五夜尽成灰。
春蚕默默五丝成，络纬中宵百变声。分席孔堂谁第一，两言博约尽平生。
兀兀灯前千古思，古人心在不同时。同时只好今人笑，暮夜怀金尚畏知。
吴田秋晚稻如京，似共痴儿更有情。瓮里但知春酒满，人间不管世途荣。
书灯列屋看诸子，诗卷分题属友生。得向眼前同一醉，也应无羡海波清。
璿管灰飞宿霭消，紫宸班动御香飘。貔貅列仗开弓剑，芝羽充廷杂佩貂。
长日光中瞻黼扆，卿云影里听箫韶。愿言圣德同阳长，永从夔龙集治朝。
嫦娥宫殿隔人寰，玉户金箱夜不关。桂子定知何岁落，至今清影竹窗间。
贤科采掇误知名，素卷青衣守进呈。两字早从提笔定，白头空愧古人情。
钱谷簿书归俗吏，天人性命合时贤。世间尚有宫商在，敢道期亡便绝弦。
陇西西去抵凉州，边塞萧条处处愁。青草不生青海曲，黑云常聚黑山头。
草芽半吐参差碧，花蕊初开浅淡红。安得黄金高北斗，尽输青帝买东风。
玉阶簇簇海榴红，画阁泠泠菡萏风。闷卷珠帘看日影，鸳鸯相倚绿池中。
海内交游更许谁，百年心事藉君知。江陵他日芭蕉雨，应忆城西送我时。
芙蓉夹岸香风起，遥忆美人千万里。有意相逢竟不逢，霞光倒醮秋江里。
金缸不照别离心，瑶琴独弹清思徵。漏滴铜壶五夜钟，声声乾鹊报新喜。
塘开水镜夹秋深，夐绝荒寒我得寻。菡萏自枯无净土，茭芦相倚有烦襟。
哦诗已厌惊人句，阅世空馀等死心。又换新霜对蓬发，始甘闾里任浮沈。
承恩谁赋内前行，远客来频识水程。一鸟波间閒上下，数峰天外忽阴晴。
山林不解南风曲，裘马犹矜北斗城。莫向春明门外别，大梁宾客望班生。
春阴强作问耕行，出淖犹堪载酒程。每厌蜃楼乘海暗，定知爝火忌天晴。
山阳地湿茅穿径，雪后江高水到城。病怯官忙无暇日，铜章错忆绿纹生。
官舟夜并越溪行，已判青春付客程。出嶂渐分严濑晓，听钟新识建山晴。
东来白雪明江县，北望红云拥帝城。三辅未应愁远适，汉庭须亦试萧生。
身前身后事茫茫，恼断苏州刺史肠。猿带玉环归后洞，君骑白马傍垂杨。
鹤群长绕三株树，花气浑如百和香。惭愧情人远相访，为郎憔悴却羞郎。
宗资瓦篆不能窥，拓得南阳圉令碑。天禄辟邪那可问，崔家题石尚堪师。
醳绂辞荣赋北征，急流勇退见高情。元龙湖海多豪气，长孺朝廷有直声。
尘世已破枕中梦，杯酒况兼身后名。秪恐清风遗远徼，聊将公是托诗评。
为甚黄花向酒开，想应名酒浇花栽。无花也觉酒肠涩，有酒可无花事催。
酒性全凭花作胆，花神端以酒为胎。频频酌酒君休讶，日日看花我肯来。
春脚嫌寒不肯临，陈苔委叶径阴阴。瓦盘盛得屠苏酒，持向玉兰花下斟。
贝阙珠宫仙乐举，盈盈初日碧波间。眉如王母三千岁，鬓绾湘娥十二鬟。
榕叶春浓僧院寂，木兰风细钓丝闲。渚蘋荐罢骚人醉，老我何能一叩关。
空林秋色满柴关，何事园公独破颜。为趁晚凉脩竹下，一溪新月半衔山。
既归三尺乐斯堂，况有金函玉匣藏。谁谓盖棺占定事，犹遗赫怒庇重冈。
丹忱贯石茔俱古，赤电明心山亦苍。千载智愚都幻化，到来贤哲自洋洋。
一瓢蔬食非难受，万里毛锥亦易投。青眼今宜惟古是，黑头命未与仇谋。
小将一杖扶岐路，何许孤槎访斗牛。奈可逝波频洗眼，等閒不漫过桥头。
白沙为役两年留，杖屦朝昏不暂投。胆内齑盐无世味，案头萤火共书谋。
功名堪折中郎屐，鼎鼐终函上帝牛。弟子尔家佳且众，东头住好接西头。
手未摊书意已留，兄知拈掇弟知投。门庭诸父无遗蛊，馆谷经师更善谋。
盘错几年都利器，楅辕前日有童牛。儒生回首吾家季，弱冠当年应鹄头。
何处黄公客欲还，黄公山亦小庐山。往来云水两三辈，妆点春风花柳间。
岳色晓行湘浦望，湖光晴到洞庭看。有诗都点逍遥送，九万扶摇一日抟。
近午黄鹂鸣树树，深春红雨落山山。谁开灯火书帷地，郎在丹青画幅间。
醉墨收归湘箧富，狂诗抄与郢人看。墙隈只欠梧桐树，高翼还随老凤抟。
青毡何但布衣看，尺素情深老鹖冠。搴向汀洲怀薜荔，献从阊阖愧琅玕。
归舟竹桨三江远，寄驿梅花万里寒。莫羡枚皋犹侍从，自怜衰鬓在长安。
叶尽林皋影正圆，岁阑相对总凄然。年年独卧衡门下，只是清辉照旧颜。
日晏论文雪满林，春寒还似岁残深。遥知郭里无人见，独对高原生远心。
秋原落日见青山，遥识僧居杳霭间。指点却疑身已到，满窗萝叶上人闲。
身慵常愧扣朝钟，每听楞伽是梦中。今日别来应共笑，犹悬旧榻待秋风。
夜半闻声莫问谁，急将幽怨向人吹。秋风不与闲心会，只有窗前明月知。
东望长淮接济流，舳舻转饷亘神州。才猷君过祭征虏，意气吾怜马少游。
画幕天回千里色，牙旗风飐九河秋。中原但遣貔貅静，莫问将军老不侯。
自古名流亦道流，谁当举步隘齐州。淮南旧是神仙住，颍曲曾传凤鸟游。
浚谷芝丛纷长雨，他山桂树早知秋。相期不负丹霞约，未论班生万里侯。
病客新秋一破颜，秪园名刹旧青山。古池云定佛心住，幽谷鸟鸣人意关。
长拟鹿裘安草卧，讵期熊轼对荆班。微吟醉倚林端阁，指点江湖千里间。
万水东奔江汉回，无边秋色洞庭开。荡胸云雾晴兼吐，得意帆樯晚并来。
望阙长悬公子思，登楼谁是仲宣才。茅茨漂泊鱼龙窟，满目苍葭楚泽哀。
异姓王孙今代闻，风期千古信陵君。神仙第宅元霄汉，宾从笙歌自水云。
种竹凤台留客看，买山燕渚与僧分。斲轮岁月从今数，赤篆长开蕊箓文。
久狎山中猿鹤伴，翻猜池上凤鸾群。蓬莱晚照流仙气，碣石秋阴动朔云。
白璧招贤成往叹，黄金好士只空闻。岁残兰芷能无变，霜露留夷恐不分。
太傅祠堂何处开，长沙旧宅半荒苔。隐思自托三闾吊，痛哭谁知七国哀。
绛灌在亭能得士，古今当路少怜才。请看汉帝何如主，宣室仍虚前席回。
坊院东西俯玉河，古槐深荫绿云柯。异时辱荐雄文似，几岁因窥马赋多。
凤幄侍筵辞禁直，龙楼问寝想仙珂。此行饶对白门柳，兴在蓬池烟雨波。
傍郭尘昏晓日微，出郊路静过人稀。客停簇骑穿萝径，僧迓禅堂启竹扉。
含湿柳烟浮席动，飏空花雨入帘飞。江南秋至莼鲈美，羡尔扬帆今独归。
彩毫字字拂清霜，兼品题封到草堂。范叔不知寒作假，相如定是渴来狂。
苏湖气味浑相似，衣马轻肥倍有光。独怪朝参疏懒甚，朝朝想像御炉香。
解组归来筑旧山，新栽五柳荫云关。彤庭载锡褒封诏，白发重跻献纳班。
仙履浮香盈绮席，官袍纡锦映朱颜。辰溪灵秘如勾漏，亶觅砂床炼九还。
熙春门外鄂城南，古阜丛林锁翠岚。坛净不容纤垢入，禅高那许俗人参。
云归虎洞萝阴合，日照龙潭塔影涵。莫怪辞荣王驾部，偏来此地结茅庵。
汉江秋净石粼粼，黄鹤楼高不见尘。今日楼台归劫火，眼中犹聚上楼人。
珠楼曲曲贮仙娃，一带风窗十里纱。记得中和门外路，女墙东去是他家。
廨居逼近紫微堂，白火青烟五尺床。铃柝夜寒听不得，鸡鸣先起著衣裳。
夹岸寒梢画不成，篮舆亭午簦一经。林疑草圣耽书地，溪为诗人泊棹名。
乱石通流残雪响，长堤护潦野云平。上方指点烟霄外，山未斜阳欲缓行。
湖上晴游即镜中，轻烟淡霭静浮空。岸回舟自蒹葭入，塔迥云从殿阁通。
惊吹鱼龙时出没，傍筵鸥鹭晚西东。回桡更泛桃花水，不辨秋林返照红。
何处思贤一繫舟，芙容山下曲江头。忠诚贯日千秋鉴，风度凌云百尺楼。
野草荒烟迷故宅，红蘅碧杜满新洲。文章事业垂青史，直与双溪万古流。
元冥初试发硎铓，屑玉镂花散渺茫。画里渔舟归晚浦，吟边风竹泻寒塘。
窗涵明月三分白，帘绝飞埃半点黄。却笑年来衰懒甚，镇龙羔袖锁书仓。
冠山浮动小金鳌，拥出蓬壶控巨涛。沙渚南来遗谶在，海门东望暮潮高。
芳洲碧草连苍霭，上界青莲吐白毫。醉卧中泠呼不起，欲招王子奏云璈。
云暗苍梧晓正开，独舒怀抱向高台。千年剑在神光现，三足麋鸣使节来。
越隽西连山似戟，桂江东注水如苔。登临不尽雄豪兴，欲倒鲸川入酒杯。
寒江落日背孤城，海月沙头又欲明。千里家乡残梦断，一川烟水暮愁生。
不辞椰子杯中醉，生怕梅花笛里声。陡觉别来消瘦甚，马卿多病更多情。
跕鸢飞处水如苔，一发青山认宝台。压架芙蒥更旧叶，穿林刺竹长新胎。
村庄野圃春初动，瘴雾蛮烟午未开。自是皇恩天广大，平分雨露及蒿莱。
隔林啼鸟乱鸣春，才到山巅又水滨。老树苍藤含雾雨，层峦叠嶂蔽星辰。
穿岩越壑驱车险，伐木刊崖取道新。生过鬼门关下路，客怀争得不伤神。
歌罢皇华赋式微，春风披拂旧征衣。菁茅又喜重苞贡，薏苡何须满载归。
国主仪文将赆意，使臣朝暮对天威。不恭虽愧心如月，留取清光照琐闱。
堂北融泥云气生，堂南枯树两禽鸣。冰霜眼过风须转，岁月心悬老自惊。
辞腊酒怜比舍馈，迎春花欲上阶明。壮图回首今迟暮，点检应挨笑拂缨。
忆在黄河草堂静，坐临秋月孤娟娟。水门萧条向芦苇，石濑逶迤回舸船。
频干禄食去多阻，远望江湖情可怜。传语鱼龙莫浪喜，抱珠今夜且须眠。
细雨春灯夜色新，酒楼花市不胜春。和风欲动千门月，醉杀东西南北人。
回廊曲榭称春游，绿酒红花白玉瓯。借取游丝系西日，晚风吾上海棠楼。
云破月来花弄影，夜深风软鹤归窼。楼台半插青霄外，摇落笛声飞过桥。
碧影摇阶春昼长，天然灵卉异群芳。东风真解幽人意，时递清香入讲堂。
独怜金屋阿娇身，误踏东风紫陌尘。到底看春春不见，反教人看我为春。
红蓼滩头系钓舟，故人不见几生愁。月明洞口鹤初转，风静江心水自流。
南国文场悲往屈，武宗实录忆同脩。金陵夜半平南话，怎得青春再壮游。
墨池旧有翰林堂，世远荆蓁迹已荒。闻说贤哉今复古，落成何日共徜徉。
天地难逃一个真，鸢鱼随处露精神。子思原有胸中活，吃紧高谈为后人。
秀江桥下浪头开，兴贤楼上酒今催。齐声着力鼓棹去，拍掌浩歌夺锦回。
未必百年逢百度，何缘同志聚同堆。马蹄明日东西路，廊庙山林莫浪猜。
莺花二月满江南，选胜开尊此地堪。九畹飘香分映玉，群峰舞黛对抽簪。
横塘鼓吹喧游棹，上界钟声礼法龛。人醉瑶林归路晚，还携茗椀试甘泉。
板舆亲御下天阊，宫锦莱衣舞未央。家近三山桃正熟，筵开八月桂初香。
霞觞自酌仙人酒，水镜长临婺女妆。争祝异恩他日在，回班谁不拜高堂。
曲河西上动经旬，只见流沙不见春。何处桃花媚村落，艳阳怜杀往来人。
高士逸栖烟与霞，我来幸接挂星槎。钟山良玉炊难变，鲛室素绡染未加。
已识淡交心似水，兼饶佳句笔生花。乱离怅尔音徽隔，频望飞鸿到海涯。
青青荠菜和云瘦，白白梅花亚雪开。怪底江鸥野心性，窥鱼照影去还来。
自笑浮生类转蓬，江南江北寄行踪。小舟客枕眠方熟，又听庐山半夜钟。
分明李杜虽同世，见面何如直见心。稍稍诗存赋比兴，寥寥人有去来今。
一身万里长为客，二句三年费苦吟。雨后江村沙路稳，何时骑马定相寻。
垂杨不管人攀折，日日河边别恨倾。马上云移纨扇影，楼头风约玉箫声。
洛阳雅负经纶志，番水终归雉堞城。况复官联旧青琐，五更月白御街行。
荒阶扫雪添新水，老砚呵冰浣墨花。更乞游鱼三十尾，?腮香暖唼芹芽。
诸公天上送将归，处士今占属少微。路转山亭迷宿雾，水冲村碓捣残晖。
青春贾谊多才达，白发冯唐与世违。遥想石楠花正发，避人时有竹鸡飞。
曾共嫖姚擒可汗，至今刀暗血犹丹。壮心不逐年华尽，夜夜旄头拂剑看。
绿鬟朱靥自为春，妆罢从教晓露嗔。一夕寒飙连夕雨，可怜憔悴捧心人。
褦襶何曾恕老颠，维摩斗室病年年。贪嗔已去痴仍在，情想无多识尚缠。
诗板酒枪新业障，梅妻鹤子旧因缘。空馀一枕齁齁梦，从此思参没眼禅。
不见矶头乌夜啼，仙楼风景苦凄凄。云移晚雨当窗入，雾宿春江拥槛齐。
有客空吟青玉案，无人更醉白铜鞮。登临不尽古今感，矫首寒山日欲西。
云收雪霁晓烟平，重叠苍峦玉削成。晓日初闻岩树影，微风忽泻涧泉声。
映阶草色千层碧，入户波光一片明。藜杖负春知几度，跏趺对客倍关情。
残年抱病隐园中，潦倒几忘岁月穷。窗对木兰花正白，炉添榾柮火初红。
天寒乍觉香消雾，夜静频惊磬逐风。门户跏趺少俗语，辛盘聊与寺僧同。
眼底千艘逐浪花，离篷相率叹无家。登坛宿将思王剪，吊古名文忆李华。
兵到八公疑草木，糈行千里掷泥沙。羁栖赖有中黄檄，细柳深营自禁哗。
谈笑巳无钱卧月，风流不见李华仙。渔村酒市经游处，斜日寒林锁暮烟。
徂徕之松何蜿蜒，根盘厚地枝摩天。气横东南动光彩，泰山风雪衡山烟。
长风吹天天宇开，飒飒海涛天上来。世间草木总卑小，如就彭祖观婴孩。
古来君子不改德，松亦何尝改其色。往往工师求栋梁，重如山岳谁移得。
春风细洒金粉香，茯苓寒凝琥珀光。为君取此制春酒，饮之眉寿同无疆。
晓带慈云下九天，寒山寺里去谈玄。点头或悟岩前石，咒水还开钵底莲。
满目江山非故国，随身宫殿隔人烟。经过未必无张继，吟听钟声落夜船。
风流张继忆当年，一夜留题百世传。桥带人家斜倚寺，月笼沙水淡生烟。
火知渔子仍村外，舟载诗僧又客边。我愧不能同此宿，却因新韵偶联篇。
吴江枫落水通桥，斜月将沉斗转杓。两岸秋声随籁发，半篷寒影带波摇。
渔舟乍起吹残火，估舶争开趁早潮。几度吟诗忆张继，钟鸣山寺夜迢迢。
精庐巧搆事全幽，最是才人解息游。满室吐芸千卷积，当阶鸣玉一泉浮。
含毫每玩霏霏洒，行乐常通㶁㶁流。更向池塘滋细草，春来佳句梦中求。
江上春风酒一壶，南来拟共对鄱湖。夜深独听庐山雨，却放诗人赋小孤。
竟日忘言对此君，参差碧玉势淩云。阴浓高盖周遭立，声动钧天断续闻。
绕屋云深藏凤迹，拂波风缓显龟文。傲然一枕羲皇上，吹醒凉飙酒半醺。
使君立心不立产，使君贪义不贪金。不是贪泉不清泚，贪泉聊试使君心。
五仙胜迹坡山岑，第一楼高冠古今。记得扁舟湖口过，噌吰枕畔有鲸音。
观水有术孟氏子，谁能回之韩昌黎。我欲扁舟求一济，前山风雨正凄迷。
万事伤心在目前，月光如水水如天。春风掩映千门柳，不见黄鹂见杜鹃。
木犀香透越山云，记得根从海上分。恨杀西风夜来恶，一枝摧处正愁君。
家山乘兴一来游，万仞峰颠日未收。疑帜久空唐将壁，残钟时起梵王楼。
穿云石磴萝阴合，过雨林峦黛色流。吟屐忽随归马散，天风吹袂晚飕飕。
东岩岩下古招提，四面阴森竹树齐。山翠入帘朝过雨，炊烟拖巷午闻鸡。
老僧延坐劳清供，词客留诗续旧题。话久不知鸣晚鼓，暂分禅榻伴幽栖。
嶂前松栝九秋残，紫逻东回路几盘。秦戍风烟馀燧火，粤门天地一泥丸。
铁桥云落银涛涌，朱鸟星高玉舄寒。为报安期今可待，去从神武挂吾冠。
四百峰头览翠微，出山风雨带泉飞。凌空欲驭苍龙驾，解佩聊分玉女衣。
不假王乔双舄去，那求葛令九还归。看君是处多题咏，郢调从来欲和稀。
海国逍遥野兴深，罗浮山下坐鸣琴。看云细和东坡句，捧日常悬北阙心。
三合树高应蔽芾，六如亭在且登临。西江冰玉家声远，侧耳南风听好音。
才解超尘便杖藜，此身前后隔云泥。传书何必中郎女，脱俗应辞莱子妻。
仙字藏多从饱蠹，晓钟疏处亦闻鸡。鹿门山远休惆怅，言念尸饔未许携。
乾坤龙战几彫伤，三十为儒鬓已霜。落叶易归根底冷，好花难问眼前香。
故投方丈求真性，羞把文章媚后行。此别万峰人世断，家书休寄白云乡。
百里江门雨雪封，逡巡十日见雷峰。孤舟未到桥边寺，隔浦先闻岭上钟。
童子迎风开晚径，阇黎支杖出深松。相看话我来何暮，坏色条衣代蚤缝。
华梵名言底不同，咒声初学苦难工。六经章句曾多读，一会楞严失辩聪。
担板几能知道妙，偷心疑弗与禅通。药王故为医分别，吞吐教如栗棘蓬。
回看艺苑似华宫，趺坐燃灯夜夜同。今日话头提柏子，当时心上静雕虫。
观空一念齐今古，幻有千词不露风。闻说文人多慧业，依稀前世亦禅翁。
不除豪气让名流，已着袈裟万虑休。使酒灌夫曾误学，搥琴安道敢同俦。
新来解破三般惑，那肯还添一段愁。梦里故人谁是幻，忽惊钟断悟浮沤。
天空海阔竟何如，此日英雄且僦居。击筑市中谁进酒，赁舂庑下自钞书。
一春风雨牛衣老，十载江湖马肆虚。输却云门行脚汉，竹烟松月总精庐。
寂寂幽斋半草莱，北山逋客正归来。江头渔父休相笑，海上鸥群莫浪猜。
荒径松篁宜晚对，故人鸡黍得重陪。含香襆被浑闲事，五柳惟知浊酒杯。
萧萧竹径暝烟浮，散帙鸣琴事事幽。若比潇湘渔父隐，门前只少木兰舟。
雉堞连云十里城，将臣开府此屯兵。山连虎阵千年固，地接龙沙一掌平。
塞上马嘶春草绿，村中人和凯歌声。只因边徼无烽火，忘却关山是远行。
停云回首意如何，杨子江头一棹过。老去多情怜水石，闲来开眼看风波。
门墙旧侣雕应尽，灯火通宵话转多。更约扁舟和月宿，荻花深处听渔歌。
冠盖纷华似列仙，都门选别酒频传。联诗每愧居人后，归省争如在客先。
千里云山游客兴，半篷风雨渡淮船。夕阳回首重惆怅，烟树苍茫思渺然。
乔木凌霄雨露深，阴连油幕昼沉沉。应多勋绩褒封近，灵鹊先来报好音。
春暖平原烟草肥，柳阴牧罢夕阳微。儿童惯识林塘路，纵著鞭绳月下归。
客边初度几相逢，岁岁年年事不同。绿酒樽前曾献寿，綵衣膝下困春风。
遥思亲舍三茅下，欲报劬劳一梦中。珍重故人深见爱，也来称贺?飘蓬。
送君归老出神州，缓辔东风控紫骝。客路云连吴苑树，夕阳人在浙江舟。
一尊绿酒金台别，三径黄花槜李秋。想得到时多雅趣，无边春意在芳洲。
一门种德几经年，清白家声远近传。奕世流芳簪绂盛，诗书遗教子孙贤。
秋风不剪临轩桂，春雨多耕负郭田。华扁高堂标积善，会看瓜瓞更绵绵。
暮年投迹钓鱼矶，回首名场事已非。夜月不归辽海鹤，秋风空老楚山薇。
已看士类连茹拔，莫叹知音举世稀。欲吊幽魂何处觅，西湖烟树晚依依。
满目山河霸业荒，西风烟草正茫茫。沐猴人去成终古，戏马台前自夕阳。
只把仁残分汉楚，何曾百二藉金汤。韩生浪说关中好，秦在关中亦已亡。
素艳秾华似斗开，露房双启暗香来。只疑月下瑶池会，半出红妆捧玉杯。
山人到家仅四壁，山人出门无一钱。岑参我兄常建弟，安能改弦媚少年。
长安笔耕何限子，时清不夺朱门权。山人失意掉头去，幞被凄凉下广川。
那能比肩郭泰舫，乍可寄鲙张翰船。吾伊新句不离口，有似枯木号饥蝉。
少年齿舌利于戟，展转千秋复可怜。古来好竽非所论，吾意亦欲琴无弦。
青山依旧锁溪台，前度游人去不回。赖是山人无诉牒，有人真本卖山来。
精舍岩西拟一台，松高竹密路斜回。草庵半属袁郎了，好带茶园一匮来。
野寺寻芳日已斜，春风无力挽飞花。不知开落谁为主，欲向山僧问法华。
世上除书不到眼，天涯怀抱自开尊。平生只有吟诗癖，吏散鸦啼独闭门。
乱石为墙篱作门，今宵寄宿两家村。圣恩已许归田去，犹自江湖绕梦魂。
南州高士神仙侣，一夕相逢世虑无。坐听玄谈清不寐，泠泠霜月贮冰壶。
去年相约及春归，春列淮南尚客衣。一路风光看欲遍，隔江消息报来稀。
渡头芳草惊新梦，竹下清阴想旧扉。先后到家那可问，倚篷终日雁南飞。
蓬海分明在眼中，暖云高捧玉芙蓉。春阴欲下清虚殿，朝彩先浮最上峰。
瑶管声中迷去鹤，金根影里护双龙。夜来雨过知多少，试向东郊问老农。
十年回首论交地，万地閒情入望初。阙下每闻乡国事，灯前重简故人书。
红尘满路看羸马，芳草经春想旧庐。出处祗今何处是，欲从南谷问华胥。
台下残碑手重摩，腐儒千载此经过。诸生未识叔孙礼，游子还从父老歌。
日落五陵无旧树，风来泗水有馀波。神骓不逝空成泣，走狗犹存奈尔何。
笑策文书眼便明，摩挲閒狎两良朋。若教米芾狂应拜，不是公孙舞亦兴。
出匣光芒含七曜，倚轩云雾湿孤屏。须知元老名齐斗，谩说来珍价抵城。
西望蜀川千万山，美人莲幕暂栖鸾。云连剑阁春前度，天近青城雪后看。
今日筹边宜得士，古来行道不论官。务閒好课戎郎学，拭目秋风振彩翰。
百尺阑干瞰水隈，吕岩遗迹半荒苔。檐飞晓日天应近，门锁春风昼不开。
夏口波光将绿绕，汉阳树色送青来。紫箫吹彻还惆怅，不见仙人骑鹤回。
承恩长宪上西川，鹦鹉州前暂舣船。黄鹤不归楼尚在，吕岩一去迹犹传。
水通巴蜀长江远，路入沅湘七泽连。几度凭高闲骋望，客怀诗思浩无边。
云白山青琪树绿，神仙咫尺隔尘凡。九还真诀逢师授，自此流传到吕岩。
神仙只在人间世，来往千峰万壑云。至道非关有传授，他年那得吕岩闻。
鞦韆女儿桃李下，柳外行人驻征马。骄马嘶风桃李香，愁人落日云平野。
幽亭无地着尘嚣，纵有尘心亦自消。何处有声清到耳，天风吹动万琼瑶。
曾栖巴蜀峨眉顶，远见西天鹫岭无。昨夜普贤乘白象，向余先解髻中珠。
天当流火生同日，人羡乘车贵一时。忍望列星悲傅说，愧颦衰貌对西施。
山中学道丹谁授，花底闻歌酒莫辞。敢谓风云随变化，愿从泉石尽交期。
好山明媚映晴川，贵省谁言声教偏。路远轮蹄皆入贡，时平民物不知边。
华夷普照无双日，雨露覃敷共一天。最喜南来诸逐客，寒炉次第死灰然。
洞庭午前湖水平，洞庭午后风浪生。片帆出没树叶小，一身恍惚鸿毛轻。
浮云黯黯结新暝，白日杲杲笼微晴。故人饮我酒未醒，回头不见巴陵城。
短箔疏帘风雨深，一壶浊酒夜谈心。青山何处寻同调，白发此时逢赏音。
徐稚到门应下榻，管宁锄地独挥金。悬知别后相思忆，两地停云向夕阴。
金炉火暖养丹砂，满院灵光含紫霞。野鹤不鸣春昼永，玉笙吹落碧桃花。
一瓶西注一瓶东，两径初移绿未浓。忽见白衣持酒至，拟留一斗待秋风。
䔒蕾枝头春意长，卧看蜂蝶往来忙。不知今日闻多少，熏得先生枕席香。
云水相逢是偶然，江亭烧烛话新年。眼中但有牛眠地，指点青山不要钱。
浦口来寻旧路岐，柴门过午未开时。青山十里花围断，不许游人折半枝。
此身天地一虚舟，何处江山不自由。六十一来南海上，买船吹笛共儿谋。
东南大郡重专城，赞画从来属老成。品藻无私书上最，及瓜有待促严程。
黄梅雨湿双旌重，紫楝风吹五两轻。莲幕可容虚席久，儿童竹马出郊迎。
蕊爱新阳叶爱阴，碧池过雨水深深。已从红蕾知鲜艳，未擘青房识苦心。
岁事栽培应有待，物生开谢每相寻。看花悟得无言处，漫向风前作短吟。
凌波仙子月中归，水面盈盈见步稀。似伴紫薇同我往，肯随芳草傍人菲。
并依玉砌如相语，斜逗朱阑不受围。开后东风渠不怨，置身元在掖垣扉。
钟山云落吴山雨，夜夜书灯唤子眠。官肯清贫终得计，老同封爵即为仙。
偶然乌府风霜客，行到苍苔杖屦边。候吏街头任沽酒，门前已卸晓骢鞯。
衣褐之徒吾久识，炭乌雪白始惊看。独怜总有高人处，唇缺何曾怨齿寒。
红莲艳艳碧莲开，风细馀香远近来。藕大如船花十丈，结窝何必问蓬莱。
梧叶飘寒不禁秋，况逢清夕露华流。征人漠漠云归塞，晚笛声声风满楼。
琴罢有人添别恨，情多何处赋閒愁。扁舟偏剩沧江客，头白冥心月共悠。
一入青山即当仙，野禽幽鹿伴清眠。诗书剩买无论价，风月频赊不用钱。
林外軥辀花外蝶，径中松竹雨中莲。少开老眼成真趣，翻恨红尘误少年。
一水东流万水宗，一山春气万山红。掬将溟渤归腔内，卷却岷峨入袖中。
千古乾坤随转斡，满天风月任雍容。偷桃欲学东方朔，笑傲蓬莱第几重。
莫厌驱驰志欲更，丈夫期见许长城。野花有泪向谁滴，春鸟无依惟乱鸣。
塞北虏尘应着眼，江南民力可留情。同乡同宦应同志，要使前人识后生。
门径春风翳草芽，懒将心事弄铅华。惊回午梦闲啼鸟，斜倚宫墙看落花。
冉冉浮光一掷梭，明年年并古甘罗。诗书万卷翁能积，义理千层汝自磨。
块土谩堆终是塔，涓流不息自成河。莫言幼小无加勉，少妇腾腾是阿婆。
多情为我谢彭郎，采石江深似渭阳。相聚六年如梦过，不如昨夜一更长。
都督峰高玉峡山，真君楼下水湾环。周郎遗庙经千载，三国声名振百蛮。
绿暗丘园春树合，锦铺坛墠古苔斑。祈灵几度椒浆奠，遥望神灵未易攀。
鸡冠浑是胭脂染，今日如何浅淡妆。只为五更贪报晓，至今犹带满头霜。
眼里金台不可登，江天一醉几年曾。欹巾曲槛过鸣雨，苾步斜阳到塔棱。
咏逐蟾流开夕帐，坐分虫语暗秋灯。谈交亦自风尘好，独宿孤游也未能。
久别可人胡贰宰，近来诗思夐无同。坡因海外文偏好，杜向秦州句转工。
漂泊有谁窥梗槩，艰危自古见英雄。乾坤怪得无清气，却在溪山浙水东。
琅玕竹荫玛瑙石，桥门风致自銮坡。司成堂上咏淇澳，六馆诸生日切磋。
贤关一扫榛荆净，满目清风翠玉枝。成阴结实当自此，早晚云霄观凤仪。
故家文藻独遗芳，乔木阴阴覆短墙。草压山营迷虎旅，楼遗宸翰秘龙章。
芸翻蠹影书帷静，竹映鹅群墨沼香。访戴真成风致在，梦怀风雨旧连床。
天马秋高压楚墟，碧溪晴树晚萦纡。书声连屋闻弦诵，山色当窗列画图。
治县已闻蝗避去，解官曾有犊留无。百年耆旧多零落，白发相看愧故吾。
老圃秋容亦自奇，晚香和露缀幽枝。也知天地留生意，故向冰霜挺素姿。
醉觉南山横眼底，吟瞻北斗出天涯。渊明更有来朝约，杖履追陪敢后期。
渐老无营万虑沈，莺声唤起向来心。春风颠似唐张旭，天气和如鲁展禽。
结客每酬双白璧，缠头曾费万黄金。短筇消得江村路，步步蔷薇绿树阴。
忽漫相逢是别筵，南游花柳塞云烟。匡衡抗疏功名薄，张旭三杯草圣传。
万里秋风吹锦水，一行白鹭上青天。明光起草人所羡，复道重楼锦绣悬。
梅叶青青雪后看，石榴花吐晓春寒。频年离别愁无那，欲种垂杨系马鞍。
东风红紫一番新，同作天涯沦落人。君向梦中行万里，故园花发几枝春。
三岛楼台一水分，桃花隐映武陵津。洲僯玄圃断来往，门对青山作主宾。
日暖海云浮栋宇，夜深灯火乱星辰。清风明月无拘束，尽付渔舟吹笛人。
谁遣天工二妙来，碧波深处向阳开。湘妃结伴游琼岛，素女相携下玉台。
月照云鬟双绰约，风翻舞袖两徘徊。合移太液池边种，长奉君王万寿杯。
鸡鸣月落天欲曙，疏林滴露声如雨。滚滚红流雾气深，隔岸菰蒲雁相语。
岁岁年年话食新，历来五百尚馀春。珊瑚珠缀油幢滑，孔雀钱开宝扇匀。
子小离家曾锡类，肉香掷地不沾尘。近来市井攘名姓，风味从尝恐未真。
小园觅果旋开堂，天上传来和露方。嘉惠夜烦青鸟使，素香春伴美人行。
分甘侯圃瓜时熟，饱德宾筵黍后尝。最是品高防预窃，悔非苦笋遍山傍。
凉秋白露满芳荪，无限穷途旧泪痕。千古狂歌谁会意，西风原上吊诗魂。
谁遣相随入醉乡，只将杯酒送年光。可怜常侍坟前土，千载何人酬一觞。
君从阙下解龟还，余亦长辞金马关。散职已除朝籍里，虚名犹诖党人间。
才疏晞世应成拙，年少怀居未是閒。闻道陵阳多桂树，相思何日得相攀。
九重丹诏出皇州，褒赠存亡爵冕旒。西阁侍书最勤苦，东斋辅导秉嘉猷。
董子文章今代出，贾生才调后人犹。忆君平日多清致，拳拳此去不能留。
君为山灵壮几分，倒囊携酒共穿云。松头露滴罗衣润，墙角风醒落帽醺。
寒涧取青千尺雪，长杠扫尽八千军。西风回首东南路，观瀑亭前日已曛。
摘来采采满筐云，野味全凭水火匀。千片碎分千里月，一囊收拾一年春。
玉川格局字字古，雀舌名头处处新。洗手拆封如见面，却惊身是异乡人。
中原枢管是荆襄，恢复从兹起旧疆。蝼蚁也须先斩馘，麟猊何敢尚披猖。
异时得固三年守，兹日先培六郡良。谁把君侯经画苦，都堂一问贾平章。
开尊北海未经旬，闻笛山阳又暮春。客座褷蛸依网户，影堂灯火照纶巾。
素车定感心知友，斗酒还期腹痛人。哭罢那堪重回首，江天一雁噭离群。
栖迟在野半星过，混迹时逢醉尉诃。昼永闲门游迹少，夜阑警枕泪痕多。
谁人共汝闻鸡舞，少日怜余扣角歌。料得横霄黄鹄翅，未须逃死入蜂窠。
承平久不念苞萧，拥护神京仗度辽。反复台端猫溷鼠，养成夷孽胫如腰。
天街岂畏旄头逼，阁道奚堪卷舌骄。卅载沉沉仙仗隔，何年前席坐通宵。
草泽冥冥祲未除，蛇龙自古宅于菹。鸾台谁肯翻金史，牛角将无挂汉书。
日下金星争刬度，燕中木介象储胥。全身惟有为农好，久矣吾师叹不如。
月出前山青黛寒，雁声遥下碧云端。草根错认骊珠吐，自是西风白露团。
花自飘零水自流，无情有恨月如钩。十年一枕三更梦，嬴得风烟满地愁。
可笑春蚕独苦辛，为谁成茧却焚身。不如无用蜘蛛网，网尽蜚虫不畏人。
关头雾露臼蒙蒙，关下斜阳照树红。过了秋风浑未觉，满山秔稻入闽中。
零落残云倍黯然，一身憔悴对花眠。南园绿草飞蝴蝶，落日空山怨杜鹃。
天若有情天亦老，月如无恨月长圆。此声肠断非今日，风景依稀似去年。
与君别约记杭州，山外青山楼外楼。屈指别来今几载，愁心一倍长离忧。
紫烟衣上绣春云，一树繁花对古坟。辛苦无欢容不理，半缘修道半缘君。
浮云漠漠草离离，泪湿春衫鬓脚垂。秋水为神玉为骨，芙蓉如面柳如眉。
钟随野艇回孤棹，蝉曳残声过别枝。青冢路边南雁尽，问君何事到天涯。
青山隐隐水迢迢，客梦都随岁月消。惟有别时今不忘，水边杨柳赤阑桥。
三生石上旧精魂，化作阳台一段云。词客有灵应识我，碧山如画又逢君。
花边古木翔金雀，竹里香云冷翠裙。莫向西湖歌此曲，清明时节雨纷纷。
身前身后思茫茫，秋菊春兰各吐芳。惭愧情人远相访，为郎憔悴却羞郎。
万紫千红总是春，登临一度一思君。舞低杨柳楼心月，香湿梨花梦里云。
风景苍苍多少恨，阴虫切切不堪闻。思君今夜肠应断，书破羊欣白练裙。
春云别殿倚平台，问道恭承步辇来。讲席平依丹地转，经函近对御筵开。
凝旒晬穆闻天语，委佩从容列上台。圣学方隆恩礼茂，儒臣长此奉康哉。
内殿云深启法筵，隔屏初听玉音宣。宫臣举案趋宸幄，阁相垂绅拱细旃。
壁影丝丝浮绣网，签头字字指瑶编。冰兢祇惧终无补，未觉身依尺五天。
门开轣辘东风晓，酒熟床头无可人。听尽雨声浑不寐，楝花榆荚过残春。
好音慰我静风尘，漫喜呼儿笑语新。夏武有诗歌盛代，江山无恙着高人。
短蓑月下形应古，白酒床头计未贫。安得尽闻烽火息，一瓢长醉太平春。
薄晚微醺对月圆，此时意象独能传。皇王有用从千古，鱼鸟无言共一天。
好句忽成幽径里，春风初到野梅边。襟怀老大元无事，薄晚微醺对月圆。
高住松崖最上层，玉人琚佩不胜清。翠涛汹涌蛟龙舞，仙籁萧骚鹳鹤惊。
笑指钧天谈昨梦，儗烦乐府变新声。山人要识陶弘景，风月秋高许结盟。
百道清泉石上流，白云初起乱峰秋。此中疑有陶弘景，高卧松风第一楼。
夹道松阴晓正浓，松间倚杖立东风。静观天地元无我，不怕羲和善御龙。
万壑暗云芝草绿，一帘春雨杏花红。与君就觅陶弘景，知在三茅第几峰。
百尺亭亭干写空，虚阶浮日水玲珑。青山好共陶弘景，歌枕闲听带雪风。
轻黄不似首春时，果是青青但此枝。欲识花无与花有，且言春去竟何之。
嫦娥何意重相陪，三五清光去复来。对酒自怜鹦鹉杓，听萧犹似凤凰台。
咏偕童冠游宁倦，才擅东南美不猜。记得廿年曾此夕，雄心今被鬓毛催。
二八连光又一宵，从容馀闰送凉飙。胜游不用悲秋赋，引兴何妨卜夜招。
壁上银钩原竞美，席间金谷肯相饶。醉归斗柄斜横甚，颇怪朱门锁寂寥。
向来曾梦杀江干，谁信联翩凤羽残。万里烟云觇岁月，一年人物改衣冠。
珠还合浦渊争媚，剑化延津斗亦寒。胜具未论遗恨在，叹予白首泪难乾。
兄弟相从死更难，怡怡宁夏舞衣欢。名山兴逐生涯尽，长夜诗来梦里看。
万里烟云觇岁月，一年人物改衣冠。庭阶定有关心事，惟共而兄默护兰。
万里烟云觇岁月，一年人物改衣冠。祇缘汎汎乘舟影，逐作悠悠异路看。
膝下诸孙凭强笑，闺中少妇并催肝。参苓何用资吾老，惟有忧思血化丹。
万事于今足亦难，里春不相泪堪弹。烟波渺渺自兹去，云水茫茫不可看。
觇拟虬鸾何日返，岁时韡鄂倍春残。月明匣笥幽香发，肠断莲花墨未干。
一自仙舟入渺漫，年来泪眼怯形单。人间痛恨缘双美，物候凋零感二难。
改蜕尚存三礼旧，衣袽谁戒片帆安。冠军漫说当年事，思子官仍汉代看。
此夕双星倍可怜，人间天上两茫然。清霄独坐愁无限，浊酒相看兴自偏。
楼畔曝书谁在眼，窗中乞巧事空传。银河一带无情水，迢递秋期年又年。
曾道名驹汗血回，千金身价重登台。而翁此日方悲失，稚子无心貌得来。
目下骊黄应莫辨，毫端变化若为开。一时鞭弭俱随手，腾踏教看远驭才。
玉树莹然倚谢庭，晓来风暖吐奇馨。美人纫结同湘浦，坠露犹堪倒玉瓶。
楚有异卉疑雕玉，九畹芳条分瑞族。映月如梅莫辨姿，迎风似蕙微闻馥。
此花向在幽谷间，露冷烟迷祇付閒。一朝写入仙郎帐，深壑奇英俨可攀。
粉署流香暗相接，昼梦冉冉来蝴蝶。呼吸能来肺腑清，顾玩恍若光华烨。
仙室何人许数寻，臭味语语见同心。操传玉轸犹堪听，气溢金尊可共斟。
开遍凌霄石上花，先生犹自未归家。去年此日花开里，几度凭阑到日斜。
一树残花媚晓晖，淡香偏袭旅人衣。春风落尽东阑雪，三载江南未得归。
野老门前社树青，社公无酒眼醒醒。春泥二月无人上，尽作城头筑土丁。
碧椀分来杏酪香，风前浇我渴诗肠。野人今度相辞汝，立马题诗又夕阳。
野雉将雏乳燕飞，风光人意两相违。宜男草生春已老，牵牛花开人未归。
昔日平陵卖酒家，冰槽春色夜能赊。而今酒尽游人散，零落空垣一树华。
人家内外礼截然，僧道岂容陈寿帕。斯事传闻未必真，有之儒风扫地也。
炎光如线尚堪图，已踣山河赤手扶。地老阵形犹未改，雨深江练却平铺。
四门张翼期收魏，千里连营误伐吴。颠倒纲维书入寇，么么陈寿欲谁诬。
举世纷纷役此生，腐儒身后独矜名。可能绮陌金丸子，并有箕山颍水清。
米传未消陈寿耻，酱封须待子云明。南楼昨夜凭阑望，耿耿银潢带玉衡。
荀令于人别有香，休誇鸡舌侍中郎。赋成泽国夫容色，书报江南橘柚黄。
紫盖辗春双白鹿，青溪捋雨几仙羊。似逢山鬼揶揄甚，转觉云阊道路长。
一年长溷马牛群，暂喜泉声到夜分。解佩未酬汉浦月，搴帷犹忆玉山云。
石边主静称夫子，溪上题诗识使君。对此令人重今昔，只馀千载碧氤氲。
微名恰好误游缰，才向云山枉断肠。岛客有心麻几折，闺人无寝草空黄。
摄生卢扁方书杂，化国羲和岁月忙。时倚北窗销案牍，政成终愧酒人狂。
鞴炭阴阳铸汝身，可堪蒲柳望秋尘。一官欲拟登楼赋，五十空劳越陌人。
故国黄花谁送目，近边赤羽总伤神。衰颜若驻青铜影，不待严霜鬓已新。
金陵乐府杜秋娘，宛转新声隐洞房。林木尽飞江水咽，那教人听不回肠。
苏晋长斋列饮中，留连聊与故人同。生憎情剧三眠柳，徒自身轻半死桐。
细草忽随春浪碧，远山浑入夕阳空。无端觅得桃花枕，一觉悠悠答昼公。
去年荔熟初营阁，今岁阁成风雨恶。他处萧条尚可言，忍向阁中看荔落。
十八娘家粉黛残，玉肌罗帐泪阑干。枫亭三日无消息，马上空歌行路难。
矫羞十五闭房栊，风雨无端妒守宫。玉镜台前倚惆怅，郎家不送荔枝红。
江北山东已战场，江南忧旱复忧蝗。若归家里无多事，漫说闽中只小康。
别后山川俱寂寞，眼前朋旧半销亡。相看惟有西峰叟，冻手抄书日数行。
钟阜霜飙馆已倾，至今哀壑起秋声。针楼银汉含情语，画屟金莲逐步生。
日落卢龙迷古戍，天寒白马走空城。不堪重理玄晖咏，极目澄江似练平。
夹岸人家映柳条，玄晖遗迹草萧萧。曾为一夜青山客，未得无情过板桥。
逢花却忆故园梅，雪掩寒山径不开。明月愁心两相似，一枝素影待人来。
投笔新从定远侯，登坛誓饮月氏头。莲花剑淬胡霜重，柳叶衣轻汉月秋。
励志鸡鸣思击楫，惊心鱼服愧同舟。一身湖海茫茫恨，缟素秦庭矢报仇。
生平无计更依刘，短发蒙茸愧楚囚。十载莺花迟暮客，三春烟雨别离愁。
浮生碟梦庄周榻，壮志鸱夷范蠡舟。同学少年零落尽，飘然江海一沙鸥。
春星满院百花明，和泪成书问远行。欲寄东风无羽翼，愁随明月渡江城。
一樽须尽素馨田，别路惟馀水共天。自爱梅花归庾峤，若随鸿雁向幽燕。
长裾请拟邹枚后，五岳宁论婚嫁先。莫倚唾壶歌伏枥，酒酣为汝拂龙泉。
赋才曾许擅机云，五色肝肠绝世氛。芳草绿时频寄梦，菊花黄后又寻君。
开樽独剪尧年韭，怀古同探禹穴文。归去层城隔明月，岸松烟艇对秋分。
古路繁花映翠岑，藓封霜色助萧森。孤坟寂历青山曲，一径苍茫紫气深。
金马碧鸡何处所，蜉蝣蟋蟀自秋阴。临风慷慨弹双剑，忆尔当年作颂心。
都咈明良本自开，东南父母更谁才。淮扬汲黯宁终薄，天上褒书果自来。
万里烟霄何俯仰，此心天地只涓埃。使君可把行当次，略与桑麻小屋猜。
使节驰驱南复南，高堂华发梦毵毵。一杯春酒归心切，指日云边落锦帆。
无情当作有情缘，几夜交芦话不眠。送到江头惆怅尽，归时重上去时船。
东风吹展半廊青，数叶芭蕉未拟听。记得楚江残雨后，背灯人语醉初醒。
数滴瓶泉花小红，丝丝禅供翠盘中。秋光坐对蒲塘晚，一种香清到色空。
石墨画眉春色开，有人江上寄愁回。转风湾底曾回烛，新妇滩前一咏梅。
少小词场得浪名，白头文字总忘情。若非河岳驱排尽，定是烟花拨捩成。
欲别悲歌鸡又鸣，白头无计与刘生。恩仇未尽心难死，独向田横岛上行。
曾见春笺小韵清，曲中传道最多情。西江大有多情客，不得江东一步行。
丰干曾有尺书裁，木末芙蓉两度开。紫气青牛何日遇，朱霞白鹄半天来。
将因夜月乘租舫，可及秋风过钓台。倘入名山还报汝，江南空忆大鄣才。
滁阳天外数峰青，暮带云霞似画屏。每向离骚悲楚客，何心更上醉翁亭。
梧落霜清雁已归，可堪缧绁锁圜扉。阶前深羡蜗知足，海上真惭鸟见几。
万死自甘明主弃，一官多与世情违。山妻旧补牛衣在，何日重披上钓矶。
极目扶胥一水隈，三山如拥五羊来。歌楼菊径皆刘迹，野草秋风满汉台。
人语渐随烟市合，征帆犹傍夕阳开。萧疏僧舍青松外，忽听樵歌首重回。
山城矗矗绮筵开，杰阁谁抡巨栋材。一水浮涵孤屿出，群山遥拥五羊来。
夜看北斗星辰丽，却忆中天华岳回。天上台衡正虚席，东人惟恐衮衣来。
秀色东南海欲浮，李公墩上一维舟。潮平水漫鸬鹚石，树杪云生翡翠楼。
野释向人挥短麈，红尘满眼隔长洲。登瀛自是殊风致，黄木湾前渔笛秋。
北望迟回白玉京，束书孤剑赴江城。暮云芳树浑无极，秋水蒹葭空复清。
绿野未须频缱绻，东山犹自策勋名。诸公衮衮为元辅，礼乐无劳鲁两生。
江间片石最称雄，莲宇璇房岛屿中。别酒却缘催解缆，老怀浑似逐飞蓬。
风随乌鹊凉生袂，雨洗银河色映空。期汝策名原不细，文溪吾土有高风。
临流仗剑是英雄，绮席青尊一水中。送汝云霄天万里，念予衰朽鬓双蓬。
可人秋色还长昼，极目征帆挂远空。莫惮九华山路险，但携琴鹤晓凌风。
春风夜合连宵话，黄菊禅房带雨开。尘榻几年烟树杳，仙踪何处木兰回。
浮生色相人皆老，异日瞿昙招不来。已订宝陀山寺约，一尊应上妙高台。
仙姿灵箓远流芳，静入疏帘映草堂。玄圃瑶花应避影，广寒金粟不闻香。
罗浮道士星为弁，姑射真人玉作妆。醉后倚栏重待月，不禁清彻欲擎霜。
栋宇参差逼翠微，路通犹恐世人知。等闲识得东风面，卧看白云初起时。
前宋文章配两周，盛时诗律亦无俦。今人未识昆崙派，却笑黄河是浊流。
发挥道德乃成文，枝叶何曾离本根。末俗竞工繁缛体，千秋精意与谁论。
万古乾坤此道存，前无端绪后无垠。手操北斗调元气，散作桑麻雨露恩。
山路弯弯石甃平，碧天凉露下三更。无端一夜西风恶，吹着新愁上紫荆。
绝世丰姿不受尘，丹霞为质玉为神。渚禽莫怪开时晚，一洗寻常草木春。
天历诸公制作新，力排旧习祖唐人。粗豪未脱风沙气，难诋熙丰作后尘。
茫然不省是人间，却有人家住近湾。一处便须终日坐，百年能得几时閒。
将开复合雨馀雨，乍有忽无山外山。安得扁舟如范蠡，遍寻七十二孱颜。
义气横天白日阴，巍然遗像学宫深。千秋不化苌弘血，百折难回豫让心。
自昔奸䛕谁不死，如今元社亦销沉。黄昏柴市风沙惨，回首行人泪不禁。
池边小立驻幽芳，异品真疑是乐浪。沙鸟自鸣还自歇，野人相见旋相忘。
撷来浅濑和云煮，归去倾筐带月湘。欲献吾皇还自愧，蓼花蘋叶委秋霜。
星楼月殿夜沈沈，烛影炉烟俨若临。北极紫微尊自在，西清黄伞梦难寻。
苍梧天远孤臣泪，玉帛星驰万国心。十九年中游幸绝，仰思王度式如金。
烟云过眼真何有，每为征东转觉亲。剑化延平应有数，珠还合浦亦缘人。
棘猴技短心良苦，寒具年多迹未尘。记取长公菩萨记，不烦呵护借灵神。
阴阴夏木草堂幽，不尽閒情独倚楼。风捲绿衣初却暑，露垂红粉解迎秋。
午眠隔岸鸳鸯稳，晚浴澄波翡翠羞。遥忆故人池上乐，新凉鼓棹重淹留。
林塘雨过纳凉时，箕踞平台手一卮。影故相依心最苦，丝仍不断意俱迟。
新妆双照梧桐月，斗艳低垂杨柳枝。城上乌啼人未睡，凭阑欲寄美人思。
疏竹萧萧风乍凉，看花宾客满华堂。六郎醉后誇新宠，二妺朝回斗晚妆。
草种宜男应减色，花开多子不闻香。主人只恐朱英老，遮莫题诗恋夕阳。
赤甲白盐雄作镇，铁冠绣斧凛先声。雪山已为来时重，黑水应闻去后清。
殿上位虚中执法，边头人散小团营。凭谁说与苏明允，画像无烦记姓名。
仙曹飞雾晓氤氲，几树珍花望不分。纤萼蒙茸俱袭锦，高枝撩乱稍披云。
初疑叶上缁尘染，转觉丛中淑气熏。为问江头歌绛采，何如玄女裛清芬。
青苹袅袅漾微风，轻舸逍遥暂此同。客里绿蒲惊节换，尊中清酒觉愁空。
一径荻芦行不尽，数洲鱼鸟戏相通。向晚前川箫鼓发，犹疑风景似江东。
幽栖选地傍江濆，高士风流宿所闻。身着薜衣称隐吏，园多橘树比封君。
琴尊不厌丘中赏，鱼鸟堪为物外群。怖尔眉间多道气，年来曾读五千文。
节候经春日日阴，寒衿独拥闭门深。终朝炼液非仙气，几岁悬疣是雨淫。
焦火凝冰镌瘦骨，儿痴女长试灰心。总缘病里悲歌意，不为离乡也越吟。
仙人掷剑不记年，至今光怪犹未歇。薄蚀日月腾金晶，青天倒挂双白蜺。
曾斩妖蛟带腥气，寒泉满甃谁敢汲。只恐仙人求故物，但看水底飞霹雳。
药裹牵缠岁半徂，秋风先自到江湖。荣枯草色占题鴂，深浅潮头候荻芦。
吴地连年尽豺虎，野人何处觅莼鲈。亦知不是独醒客，与世浮沉糟可酺。
腥风暂说静鲛潭，石首新尝到草庵。常味番令食指动，病身未觉水鲜甘。
试和芹子心仍在，欲荐椿庭恨岂堪。莫谓有无关口腹，安危消息系江南。
祢生狂态复如何，一剌怀中半灭磨。纵令罄折谒官长，犹胜诗人咏荷戈。
汤侯猿臂猛虎须，少小曾窥玄女符。明主亲颁手中剑，直交跨海斩天吴。
纷纷盗窃尔何知，岸上斫人水上嬉。自咤一身都是胆，欲将巨海作潢池。
飞来明月挂千林，满地霜华吹客心。故国鱼龙何处卧，白云愁杀楚江深。
春色尚闭杨柳园，杨花柳絮何翩翻。胡奴系马庭前树，疑是玉龙来叩门。
翠翘云髻有风仪，坐弄瑶琴日影移。性格聪明谁第一，辨弦应似蔡文姬。
疏篱茅屋傍青山，竹映梅花雪未残。安得吴绫裁八尺，倩人移入画图看。
黄耳金毛耀两睛，附书曾报主人情。太平篱落长年静，不向花村吠月明。
着屐寻幽到上方，遐心肯向暂时忘。白云飞处千山隔，东望连川是故乡。
坐阅江山会此亭，天风拂面酒微醒。长空一望春无际，落日千峰鸟外青。
同乡交好复同官，嘉会如斯自古难。退食黄堂作闽语，苏台明月醉中看。
虚亭临水八窗开，旋切金鳞荐酒杯。半醉半醒随偃卧，藕花风细枕边来。
秋入郊原粟正肥，山禽成队啄斜晖。争雄莫向雕笼斗，零落西风百结衣。
明月光洄水底天，野航常傍荻花前。山翁吟罢如泥醉，一枕江风自在眠。
十载交游托故知，登堂几度醉题诗。琅峰昨夜中天月，照我清光减旧时。
野有腴田橐有金，更无尘事挂閒心。日高三丈眠初起，山鸟隔林啼正深。
甲煎香残玉宇开，步虚词罢舞三台。山空水静秋如海，报道缑仙跨鹤来。
凌空直上翠微颠，巾舄飘飘谢俗缘。想见灵台光一点，皎如明镜在中天。
文笔峰头晚翠浓，风流墨客笑临邛。林泉拌得千钟醉，挥写平生锦绣胸。
御袍黄间状元红，剪刻原归造化工。陶令归来秋正好，可能无酒醉西风。
面面晴峦锦绣重，太虚元气浥空蒙。高斿下来神鸡吉，锡福从教海宇同。
阵阵寒香挂殿秋，散花天女玉搔头。月中欲乞嫦娥药，笑倚西风百尺楼。
钓丝袅袅趁鱼腥，坐向沧江白石层。一点客星天外远，毋烦使者问严陵。
山中长笑锦红开，风雪宁甘万壑哀。老我勿堪为柱石，般师斤斧不须来。
春风满院碧桃开，不见瑶池阿母来。一曲吹残双凤管，共谁歌笑倚楼台。
纵多文思出天机，赢得胡笳泪满衣。万里归来身再辱，不如青冢不言归。
宝台山下富江边，各自江山各自天。一路观风多异物，百般淑气间生贤。
遗踪高骈空留塔，别意绕朝独赠鞭。不尽驰驱咨访意，采诗归奏玉皇前。
安南远至极南荒，炎海无垠野望长。马援台前秋草碧，高骈城下暮烟黄。
百年图籍归中国，三郡山河保故疆。万里天威如咫尺，西风回首白云乡。
积雨新添晓涨深，忘机终日狎沙禽。临流欲濯缨无垢，系缆频移树有阴。
罢钓舟闲横极浦，乞斋僧去下空林。山花尽发山翁笑，山外黄鹂递好音。
老夫爱此黄金蕊，儿子须将白酒赊。直到残阳下天去，更添灯火照欹斜。
黄耳墓前春日迟，柳条花萼正参差。多才已逐浮云去，异物犹令后代思。
顾养有恩终不背，交游何事独相欺。春风绿酒人皆醉，落日孤舟自咏诗。
吴头楚尾老髯翁，千里烟波有故宫。日暮江亭不归去，犹将玉笛倚秋风。
绿珠初嫁石崇家，细马轻驼七宝车。已用明珠为匼匝，更输白璧教琵琶。
日日东楼倾美酒，朝朝西苑看名花。只为恩深不相弃，还将玉体委尘沙。
贺老秋来忆鉴湖，荷花杨柳正扶疏。西过钱塘见王宰，东门今少种瓜图。
身是江南儒家子，十五学经二十史。低回欲得圣贤心，浩荡更觅先儒旨。
当时自谓才可重，岂料中年人不用。白头总得溪上田，手脚生疏不能种。
虽然城市具仙胎，鹤骨臞清远俗埃。大药驻颜无小算，千年成实尽多枚。
绛衣舞罢誇龙种，丹诏衔来停凤台。遨隐金门奚不可，还期方寸起蓬莱。
三山南去入烟霞，傍马春光岂觉赊。黄鸟声中饶别思，鹧鸪词后艳才华。
六曹选望须参省，十载怀亲恰过家。谁遣疏慵继芳躅，祇应惭愧夏官衙。
汉庭不动九天兵，泸水重兴五月征。谈笑折冲回万里，指挥能事定三城。
戎原夜市烟花绕，泽国春畬岁草生。纪绩休磨崖上石，巴渝歌颂比风清。
月子湾湾照船头，阿侬听我唱湖州。侬心不似双溪水，才出城东各自流。
沤波春涨腻如油，坐看青山船倒流。桃花欲开杏花落，打鼓吹笛上杭州。
坐骑赤鲤挟琴高，璊玉新治小并桃。笑指积金峰下路，醉吹尺八听松涛。
黑睛如线午风清，贾勇潜身势不惊。莫向花阴窥蛱蝶，街头鼠辈政从衡。
大江东下渺沧溟，目尽淮山一发青。三国英雄终割据，六朝文物己凋零。
寄奴故宅今为寺，瘗鹤空坟尚有铭。渔笛数声天外落，客怀无赖倚阑听。
京口瓜州指顾间，春风几度到钟山。迷离绿遍江南地，千里怀人去不还。
独坐空山思五陵，丁香花发又逢春。灯前欲共平生话，月落松窗梦故人。
土圭才见景初长，忽报天声出五羊。始信玄阴消北陆，悬知赤伏耀南荒。
金鱼尚自唐分锡，铜马翻为汉辟疆。此日孤臣淹涨海，衣冠拂拭待从王。
骏驭遥巡断赭鞭，孤臣频岁纪星躔。晓筹冷落鸡人唱，寒管惊回龙子眠。
旧放梅花知汉腊，新添蓂叶是尧年。义熙何用陶潜载，日月中天正朗悬。
相逢俱是岁寒人，迟暮偏惊摇落辰。鸿雁接天关塞影，渔樵满地雪霜身。
论交四海惭兄弟，抗迹千秋泣鬼神。此日炎趋应不少，道旁裘马正纷纶。
湖头城角雨如麻，宿酒残歌夜斗茶。自笑经过无此客，欲寻好事更谁家。
留连别梦犹芳杜，早晚归帆已楝花。人事年光应共惜，相逢烂醉是生涯。
怅望吴阊百里余，故园兄弟日应疏。多年华鬓丝相似，三月春愁水不如。
歌扇旧分桃叶渡，钓船今傍藕花居。扫眉才子何由见，一讯桥边女较书。
去秋寒早天多雪，今夕冬暄月似春。淡境味长堪送老，醉乡户小恰容身。
客中两度逢南至，酒后终宵向北辰。莫笑杞人忧国泪，时看云物一沾巾。
客路无媒类转逢，人间薄命是丹枫。胭脂纵似桃花色，难挽春光二月红。
远寻禅老叩林霏，松栝藏门尽十围。好事只余投白社，娱人况复自清晖。
帆前雨重怜峰去，寺杪湍惊想瀑飞。休夏再来曾有约，何时心迹两皈依。
八年远客一归来，又见江南两度梅。旧曲偶随新侣唱，欢颜犹逐故人回。
烧灯院落俄残月，绕树池亭已半苔。更约拏舟同出郭，商量嫩蕊莫齐开。
何人曾送草堂赀，几首巡檐索笑诗。东阁去逢春动候，西溪邀宿月明时。
山空翠袖禁寒薄，雪紧青灯放焰迟。烟角霜钟断消息，窗前一夜为相思。
风雨鸡鸣百感萦，披衣起坐到天明。饥寒未保心肠惯，干谒先愁项领成。
漫论田园方乐志，细思沟壑亦虚名。来朝客路休看镜，白发羞从一夜生。
山中客到栖山寺，时有兰舟载酒迎。丰草卧来元似鹿，春花飞尽只啼莺。
水边人簇新图见，月出歌残旧恨生。闲夜泬寥清磬后，荒萤野沼自纵横。
再约提壶坐翠微，偶缘情话逗林霏。已烦社老持觞待，先喜家童负水归。
倒载接?乘好月，闻钟篮舆恋清晖。自怜抱病支离叟，犹喜重来兴不违。
广寒宫殿秋无际，玉宇琼楼隔人世。书郎两腋生清风，飞上层霄折丹桂。
霓裳羽衣歌且停，老兔奔走嫦娥惊。寄声为报后来者，此树固非平地生。
老龙潜迹已多时，吐出春云态度奇。变化未能成雨泽，祥光先为报昌期。
金波寒浸玉嶙峋，天宇澄清绝点尘。料得嫦娥清兴好，桂花香里宴群真。
人世沧桑几度迁，金仙遗像尚依然。良工铸范知何代，老衲犹称汉晋年。
满山白石粲瑶英，晴罩鲛绡一片轻。错讶仙羊眠不起，云霄无路觅初平。
言游意气自翻飞，中圣焉能不醉归。除却嗣宗青白眼，醉时还是醒还非。
浩气腾腾毓在姑，千秋不愧此方壶。但知淟涊无生路，肯信波涛是死途。
虎口哮咆终属幻，龙宫晶皎逝还孚。深闺自可怜同调，各为其亲各为夫。
何处招魂哭此姑，精灵缥缈在蓬壶。贼心尚尔怜坚操，天意奚为置险途。
已报亲恩身自了，未觇婿而死犹孚。从容慷慨今休较，不负纲常亦钜夫。
屹然华表拥神姑，汉有髯公晋有壶。红粉一身勤死事，玉容万古哭长途。
魂倘化蝶终难尽，怒捲新涛应可孚。祇为贞心遥致拜，偷生海上笑非夫。
犹恋灯前未忍开，幽情如许月同来。孤光不著狂蜂语，别韵频将奋友杯。
魄似冰仙谁作伴，香飘梅影醉偏陪。对君愿祝东风主，莫向人间染俗埃。
冰魂能向火边开，朵朵贞心天际来。悄地焚香堪拂座，嫣然无语自催杯。
歌中白雪缘何赏，麈尾清言为尔陪。不羡牡丹和芍药，只因微焰故多埃。
倒泻银河枝上开，拈花微笑印如来。色香了了归禅眼，精魄飞飞濯酒杯。
姑射远空呈绰约，洛神波底幸追陪。前生记与花为主，九锡名人绝尘埃。
青冥华盖接金台，喜听纶音扈阁开。天外骥群来万里，日中鹑羽度三台。
扶抟细逐南薰起，优渥潜从北极来。采菲岂堪承圣泽，挥毫惟愿颂昭回。
楚客长征逐塞鸿，片帆迢递过湘东。秋高欲试垂天翼，水阔堪乘破浪风。
汉口山从云外出，岳阳楼在角声中。莫言雨雪多饥渴，此后前程路不穷。
一生生计总成虚，垂老无闻悔读书。日月又过三百六，行藏空度五旬馀。
来时似戏还成梦，往事如棋拚一输。瓜地久荒儿女长，明年春早好教锄。
翘首长天剑气孤，十年身世哭穷途。大儿我自推文举，拜母君能重伯符。
避地莫须忘魏晋，采薇何必叹黄虞。茫茫烟水容舟楫，他日相期泛五湖。
江城郭外晚风晴，处处桑麻间素馨。西域远贻天使种，墓田分却美人名。
迎风暗觉春衫腻，待月横抽宝髻轻。南国香销红粉歇，十年肠断卖花声。
与君弭节驻湘皋，痛饮东风且读骚。三献未售和氏壁，一寒先感范生袍。
风云隐见屯三户，日月蹉跎笑二毛。故国有怀难入梦，岭云迢递楚山高。
露华犹在日初曛，菡萏丛中独出群。赵后身边来赤凤，素馨田畔宴红云。
氤氲入座幽香合，绰约凌波两色分。莫羡霓裳羽衣曲，一枝浓艳总输君。
异色同苞世所无，半涂铅粉半施朱。莫因霜鬓求勾漏，伫见彤云在藐姑。
似画西南分地势，暂将离兑出河图。不须白水占王气，应兆真人佩赤符。
云霞片片水中开，樊素红绡手共栽。春雪半封丹凤穴，夕阳斜照白龙堆。
寻常素绚虚成象，造化文章信巧裁。最是汤池新浴罢，玉盘初进荔枝来。
奕奕西昌贞节门，黄陂丰采见曾孙。须以诗书振勋业，莫随木石老邱樊。
我家贤弟珠林下，逝者宁知生者悲。四十七年长在梦，眼前慰意见孙枝。
尚书幕下总能文，曾说邹阳最出群。此日相思空倚棹，暮天寥落见行云。
蹇驴千里倦驰驱，咫尺青霄近帝都。何似山中垂白叟，钓舟一叶向江湖。
不似虞庭锦样斑，也传五德在人间。阶前吸食苔千点，窗外啼晨月一湾。
清色何曾沾雨露，短翰那得逐云山。尘笼未脱浑如尔，却笑雍陶起放鹇。
高泉仙棹访贫家，城上高楼接太霞。坡老旅情昌歜酒，雍陶乡思米囊花。
迢迢紫宙凌风翰，渺渺银潢贯月槎。岐路不须悲断梗，吾生今巳任瓠瓜。
新拜儒官出帝京，过家奉檄为亲荣。方辞北阙三千里，此去南闽几月程。
菡菼滩声和雨响，武夷山色与云平。闽清学者从来盛，坐拥皋比称宦情。
十年重过谢公楼，千里离心感旧游。江上行人孤笛晚，路傍离黍几家秋。
浮云世事如春梦，流水年光易白头。别后芳原那可问，寒?野鸟自堪愁。
御风仙佩影沈沈，草满荒台翳夕阴。千里沧波天外合，七闽秋色雁边深。
寒花委露沾歌席，残叶飘风堕客簪。但得玉壶频有酒，此身长健且登临。
谷口遥钟半掩门，疏灯空馆住荒村。棕榈叶上惊新雨，砧杵声中忆故园。
多难未销豪杰气，长贫难荅旧交恩。凤池月色歌钟里，应念残山独听猿。
几年戎马怅分飞，此日君恩赐独归。张掖寒云行处满，鲁城霜雁别来稀。
西江买棹寻花县，南国趋庭换绿衣。官满他年应昼绣，吴门乡树碧依依。
清猿血滴泉中夜，山灵怨死薜萝罅。辛夷吹烟香径斜，鬼灯明灭寒泉泻。
玉楼帝遣迎仙魄，剑挂残星冷枝碧。落月衣寒地下秋，海天梦断桐花夕。
桃花满背汗沾毛，太仆承恩意自豪。休道盐车稀骏骨，逢人谁是九方皋。
鹤上瑶笙去不还，却留仙墨在人间。秋风更洒筼筜玉，犹似凌云响佩环。
飘飘绝俗嵇中散，咄咄逼人王右军。书罢潇然无一事，鸥波亭上看晴云。
人间多少读书处，欲固岁寒贤守心。隔岁草莱诛濯濯，一庭松柏长森森。
汉儒载籍能存几，周政规模却至今。老病星轺三月过，欲扬洙泗洗清襟。
黑头交谊老惭疏，万里无因致起居。病肺问医须补导，暮年为计贵赢馀。
山遥水远空多梦，纸短情长不尽书。薄宦颇能相慰藉，柏台如水绝苞苴。
气夺天机不等閒，西邮公在重如山。楝花有信应无恙，骢马何为急欲还。
五柳先生莲社约，四明狂客鉴湖宽。辕门徙倚偏惆怅，真为天家借范韩。
蜀乡原未识军容，此日方知有范公。在在旁观称得策，人人西去愿收功。
甲光耀日惊飞鹬，剑气横秋断落虹。从此威声如霹雳，不愁狐鼠不潜踪。
袅袅龙须百尺苍，露花清沁水晶香。等闲不博凉州牧，留荐瑶池第一觞。
远入瞿塘问险流，往来个个是全舟。谁从宦海中间看，更有无端暗浪浮。
贳酒新丰解佩刀，相逢意气为君豪。孤亭昼敞杉松色，乱石青含薜荔高。
自向风尘偏胜迹，岂令湖海傲吾曹。从他桂树山中发，招隐何劳更反骚。
华发文章愧不工，独怜诸子调相同。西京矫矫多奇气，东海泱泱自大风。
三署仙郎携酒后，一时词客此亭中。白云寥廓迷幽蓟，驺衍谈天碣石宫。
双柿累累直绮筵，酒回分实意长悬。冠裳甚伟人如画，宾主相忘日似年。
欲向惊鸾留妙诀，不禁别鹤上离弦。玄曹旧枕玄湖曲，信道人寰有洞仙。
小堂岁里贺春来，茶花梅花相应开。万木变衰寒欲尽，三阳乘候暗将催。
并经风雪名偏亚，独倚阑干首重回。委分东皇看系落，要门璿树几蒿莱。
积旬风雨作春寒，是处平流泻激湍。南野烟花愁外望，小庭月桂病中看。
照瘢转见催租急，举火翻怜度日难。晨起忽闻开贱籴，老怀重为放情宽。
瞻望曾应过里门，一方民俗此还敦。家承已惬闻诗嗣，道寄犹怜述圣孙。
往日书生弦诵在，当时新庙典刑存。未缘接席抠趋下，东鲁遗风得尽论。
俗谐无韵作东还，源口寻来是几湾。天与素缘酬洞壑，公留玄秘属溪山。
著残野屐身长健，开尽岩花鬓未斑。安乐一窝眠较稳，悔前名姓落人间。
善和坊里李端端，信是能行白牡丹。谁信扬州金满市，胭脂价到属穷酸。
塞上犹传八骏名，帝丘今望赤霄平。千峰云起旌旗影，万木风多剑槊声。
玉殿香烟浮俎豆，瑶墀星斗灿冠缨。雍歌听彻人归尽，独立春宵百感生。
晓日平郊远色分，皇家千障抱诸坟。沾花车骑香闻露，过水冠裳润带云。
绣璧斜翻丹凤势，回沙细拥白蛇文。词臣预喜瞻依地，宝篆穹牌七帝勋。
海东满月上金规，风后寒光湛玉墀。出槛新梅浑失影，当阶老鹤淡无姿。
宵深霜露侵偏剧，节变星河望欲移。坐待严城楼观晓，拟看云物共登危。
据地酣歌金马门，如花少女笑无言。不是偷桃太无那，人间那谪岁星魂。
吾家才子谢惠连，兼程携汝蓟门天。蓟门五侯不解识，何如乞取长瑜还。
野火烧空空欲然，晚云犹挂碧山巅。良宵共步清溪月，高阁谁敲石磬烟。
老眼模糊还自叹，交情寥落不如前。独怜池草春无恙，何似当年谢惠连。
一拂冰弦万古思，娉婷谁不愿齐眉。可堪题柱荣归后，不似临邛初见时。
淋漓醉墨洒桥梁，意气横空组绶长。回顾文君通一笑，不将风韵学裴航。
临风一曲凤求凰，窗外时时腻粉香。风定月明人去后，孤囊今夕又藤床。
百岁风狂实可惊，眼昏头白骨峥嵘。纵曾在位冠须挂，岂合辞山网更撄。
文举何劳称一鹗，许繇长使忆三生。鲁郊金奏虽堪悦，谁识当时海鸟情。
山城忽报隼旟回，桃李临风烂熳开。去后正勤循吏思，登高又见大夫才。
即今白石驱羊路，不异黄金市骏台。为问子衿能讲德，隐侯何似细侯来。
雪留十日未都消，画閤娱情遣寂寥。茶敌睡魔浮玉乳，酒烘吟脸晕红潮。
雕盘异馔明妆捧，宝鼎沉香烈火烧。应有穷途饥冻者，一般风景不同条。
西峰半影逼天青，闪闪斜阳紫焰明。木末一丝云影渡，稻畦千绿水痕平。
麟洲梦觉馀香雪，鹤发身轻忆凤笙。菡萏梧桐双在眼，他时摇落不须惊。
生来傲骨不羞贫，何用钱刀卓姓人。撒手危崖无著处，红炉解脱是前因。
记向寒门彻骨迂，收书不惜典金珠。残帷断帐空留得，四海无家一腐儒。
无复南楼倚翠屏，风花着水叹飘零。兰因絮果生前业，掩抑诗篇恨小青。
乔倩罗衣化作云，冰弦绝响永无闻。湘妃有怨曾为操，终日思君不见君。
乔倩香埋落北阡，伤心不忍说蓝田。空怜死有招魂赋，自恨生无种玉缘。
人世相思见月怜，疏梧秋霁忆乔仙。游魂到处难周觅，三十三天离恨天。
朔气阴阴雪满貂，小乔玉冷暗香消。世间金屋非难事，长恨无缘贮阿娇。
盈盈微步涉江间，一梦迷娇绝玉颜。何似文姬嫁胡去，恨传笳拍却生还。
红明团雪水晶中，对酌幽轩入暝清。绛蜡光涵香玉莹，绿觞影动锦波生。
瑶台十二春何在，粉黛三千意独轻。叵耐芳妍终夜醉，不须歌舞自多情。
小雪初晴永夜寒，挑灯长忆老倪宽。襟涵渊海探非易，调入阳春和更难。
云冷雁声人不寐，窗虚月转漏将残。小桥犹自限南北，孤负良宵兴未阑。
短笛山童学跨牛，英音不著利名愁。雨昏杨柳堪肠断，月冷关山合泪流。
三弄缓归荒落晚，数声吹老绿芜秋。太平有象清风外，飘落梅花遍海陬。
夏木阴阴雨乍过，幽人独适向山阿。啼莺隔岸笙簧细，古藓侵阶翡翠多。
竹杖缓移苍霭径，钓丝偶动碧云波。巢由乐有明良在，枕上华胥醉后歌。
雨落残红晓更多，留春不住柰春何。春来莫遣伤春后，几度春归两鬓皤。
相业当年负读书，一番新法太迂疏。苍生望绝公孙惠，何事终山学放鱼。
洞庭渺渺秋波阔，袖中三尺青蛇活。朗吟飞度天宇清，黄鹤楼寒桂香发。
一声铁笛月色新，葫芦酒熟纯阳春。岂知误落颜辉笔，千载风流前后身。
溪上青山城上楼，相思云树意悠悠。西风雁叫江湖远，明月芦花千里秋。
山倚丛祠入望深，岚光侵晓落微阴。等閒飞起从龙去，应与商家作旱霖。
野色苍茫薄下舂，入江返照驻荷峰。冲烟双鹤归来晚，点破山腰紫翠重。
竞秀双峰翠插天，诸山罗立亦骈肩。负薪多少行歌者，昼锦方知太守贤。
山径萦迂草树重，参差茅屋乱烟中。斜阳晚饭行人断，无数牛羊一笛风。
山下溶溶一脉连，分流长得过平田。遥看溅沫冰如结，疑是寒蛟水底眠。
月在长空水在潭，水光月色两相涵。潭中或有蛟龙起，倒射蟾精散蔚蓝。
祠光曙色两平分，山下蒲牢到处闻。听说年来农事好，野人迎赛尽朝曛。
双峰寂寂对春台，野老篱前江岸回。无路从容陪笑语，一生襟抱向谁开。
高车驷马带倾覆，黄帽青鞋归去来。近侍只今难浪迹，五云多处是三台。
叠嶂幽岩锁碧空，翠微常在水光中。谁知慰满躬耕者，尽是冥冥助化工。
两月芜城醉酒尊，逃炎复入海西村。去年芳草又重绿，旧日故交无半存。
风景只添江郭柳，月华还认旅人门。逢君且诵别来句，时事到今难尽论。
淮浦泱泱淮水流，月明长照浦中楼。白鹤青猿好相访，主人今只在滁州。
清淮蒲荻晚萧萧，浦口山明欲上潮。七里正贪渔艇乐，九重无耐鹤书招。
水蓼花红淮浦烟，晚来鸥鹭下翩翩。依沙宿桨当门系，莫是扬家问字船。
春眠仍值酒初酣，奈可梁间燕二三。好梦断来何处续，落花风雨满江南。
黄梅雨里端阳节，燕子帘前解愠风。楚粽叶缠江米白，蜀葵花间海榴红。
六年忧阕清贫日，五月斋居久病中。碧酒香蒲堪细酌，破愁惟少故人同。
锡山老人世事疏，服田力穑住南湖。初耕稳办醉乡料，未祭已还官府租。
草泽樵渔为逸侣，茅茨经史作农儒。似嫌沮溺终忘世，肯放儿孙涉仕途。
昭阳歌吹晚风移，金屋春寒独睡迟。何事西宫杨柳月，一弯犹似妒娥眉。
细雨轻烟酿翠红，年年川谷自春风。伤心莫话南朝寺，多在吴王禁苑中。
南风雨过若耶深，莲女菱歌乱别心。后夜繁霜凋绿盖，洞房归去理秋砧。
仙人天上好楼居，门外离离种白榆。一曲洞箫吹向月，夜深惊起海中乌。
白头操檄入京师，万里舟航两月移。忠荩有怀人或会，驱驰亡倦鸟相嗤。
薛莹未解甘玄静，孝若从闻著抵疑。江客不知羁旅思，夜深横玉数声悲。
翠葆葳蕤九凤旗，东华遥望立多时。都堂启事貂蝉集，率卫轮班虎豹驰。
月绕珠帘升讲席，花迎金辂肃朝仪。六王炳炳前星后，珠纬联辉上玉墀。
曾扈銮舆上玉京，更持武节定西兵。绣裳日射麒麟阁，玉帐云寒骠骑营。
竹树晴烟浮楚甸，柳花春雨隔樊城。群儿拍手襄阳道，应为将军播颂声。
下车人说使君明，书罢黄堂逸兴生。鸟度春阴归汉甸，江含云影护襄城。
竹间题壁知僧姓，花下看碑识吏情。圣代民和推妙选，御屏高处列芳名。
云扉俯瞰莼湖滨，风景迥隔蕲阳尘。青虫悬丝不到地，黄鸟蹴花时近人。
酒为得欢当乐饮，客虽非伴且相亲。朝来群小诧吾舅，二老至今仍皂巾。
读书深处小壶天，况复寻盟自谪仙。酒政尚须烦铁面，肉围应报蹙金钿。
青来远树能移席，绿带新溪可扣舷。赢得披襟濯清露，夜深歌罢一泠然。
六代人空草木衰，闲曹寥落少新知。忽逢词客携琴至，正值高斋锁印时。
钟埠凉风留下榻，珠江明月忆传卮。白云深处人如玉，谁倩南鸿一问之。
白鹤峰遥月上迟，渔灯芦苇夜参差。湖山最是清深处，永福桥头鹤梦时。
岭云梅树霭参差，千里香留叱拨迟。老去离情消不尽，识君方恨别君时。
大梁为客未酬恩，当是淮阴不负人。片语合曾通杵臼，尺书无那杳鸿鳞。
昔年范叔寒犹在，此日相如客自贫。上下纵横数千载，至今重忆信陵君。
几许明膏听喔咿，代严成教两名齐。鸡鸣每肃星坛礼，布素恒兼象服携。
脱剃真称名士母，长斋不愧太常妻。楚烟绿处春风起，吹放桃花遍五溪。
华阀元来重广平，云孙风采蚤知名。蓝田公事松间兴，香社閒情海上盟。
八十寿眉才半白，七弦雅调转双清。我来试问长生诀，正喜灵丹点铁成。
解向殊方持使节，不教尘土上乌纱。宾筵就饮尊长绿，传舍怀归烛屡花。
全晋云山飞驲骑，大河风水鼓灵槎。还京授得孙阳子，定有神驹产渥洼。
延年错彩归风雅，体降元嘉自尔时。曲水屡承三月诏，竹林惟缀五君诗。
怀人定向浔阳醉，从宦那因汨渚悲。缓唱椅梧高凤句，桂林秋净月离离。
白鹿山河一径开，故人载酒共徘徊。寻幽觅得南隅社，招饮同倾北海杯。
好雨池边沾席过，清风江上逐人来。留题赋就翩翩雅，尽是河东八斗才。
幽亭临水称冥栖，蓼渚沙坪只尺迷。山雨乍来茅溜细，溪云欲堕竹梢低。
檐头故垒雌雄燕，篱脚秋虫子母鸡。此段风光小韦杜，可能无我一青藜。
为尔徘徊何处边，赤阑干外碧檐前。乱飞万点红无度，间过一莺黄可怜。
观里又来刘禹锡，江南重见李龟年。送春把酒追无及，留取银灯补后缘。
富逞秾华满树春，香飘瓣落树还贫。红芳既蜕仙成道，绿叶初阴子养仁。
偶补燕巢泥荐宠，别修蜂蜜水资神。年年为尔添惆怅，独是娥眉未嫁人。
为尔徘徊何处边，赤阑干外碧檐前。乱飞万点红无度，间过一莺黄可怜。
观里又来刘禹锡，江南重见李龟年。送春把酒追无及，留取银灯补后缘。
老去山农白发饶，深帘晴日坐无聊。荣枯过眼无根柢，戏写庭前一树蕉。
是谁揉碎锦云堆，著地难扶气力颓。懊恼夜生听雨枕，沈浮朝入送春杯。
梢傍小剩莺还掠，风背差迟鴂又催。瞥眼兴亡供一笑，竟因何落竟何开。
大风起兮云飞扬，游子归来寻故乡。乡中父老认天子，会酒击筑歌慨慷。
载歌载舞未为央，留之十日未为长。畅然草木尚有感，满眼故旧情何当。
丈夫志已酬咸阳，壮心何用泣数行。四海一家何论沛，猛德何法守四方。
千秋万岁邈在后，魂兮不归天地荒。高台已夷烟草黄，樵童牧竖谈汉王。
独拂妆台理玉颜，落花无语伴春阑。昨宵失记相思梦，朝见啼痕满袖班。
醉后衣裳点泪红，远天云树湿濛濛。玉人一去千馀里，回首欢娱似梦中。
西施自爱浣春纱，误入吴宫醉月华。艳色不缘金屋贵，五湖烟树是侬家。
城头鼓角动微寒，绣户香传烛影残。醉里不知身是客，双清梅月倚帘看。
眉间翠黛澹能扫，望舒夕圆人不老。纤喉度曲唤客欢，君若有愁佩萱草。
若个芳年十日豪，空怜续命五丝劳。花心自许飘金埒，酒态那辞污锦袍。
炉兽烟浓香梦绕，烛龙光散泪痕高。凭将乐事当春色，青冢何人问薜涛。
嶂南参列突奇峰，对待由来奠化工。虹见却疑丹管架，雾飞偏似墨花溶。
连翩云影联花鸟，错落星辉挂烛栊。倍信两仪多间气，三眉仿佛画图中。
舆志称雄推广武，武功虎踞右西宁。日含叠嶂披鳞甲，风鼓乔林振哨铃。
列戟峰前归操纵，投鞭泉下任调停。兵威赖有山陵赫，指日淩烟勒碑铭。
蜂虿虽微毒尾存，妖氛左辅尚游魂。童谣已应临瓜步，儿戏何烦劳棘门。
清野后时姑避地，量沙难饱又移屯。杞忧倍念昌平镇，弓剑先朝列寝园。
鸡叫一声撅一撅，鸡叫二声撅二撅。三声四声天下白，褪尽残星与晓月。
翩翻飞舞布田垓，似絮还疑玉蕊梅。一夜扑窗春蝶戏，好风吹去又推来。
大将南征胆气豪，腰悬秋水吕虔刀。雷鸣甲冑乾坤静，风动旌旗日月高。
世上麒麟真有种，穴中蝼蚁竟何逃。大标铜柱归来日，庭院春深听伯劳。
清和未至尚春风，花幕园林似锦红。细雨只教成子速，蕊飞彩蝶最多功。
因过雕鞍见马肥，迎风振鬛试霜蹄。试将旧日弓弯看，箭入弦来月样齐。
皇帝一十八年冬，百官筵宴正阳宫。大明日出照天下，五湖四海春融融。
仙翁调鹤欲扶穹，万里风头浩气雄。翎背稳乘空廓外，丹光横驾宇寰中。
飞符到处雷神集，役剑长驱疠鬼穷。见说黄芽心地转，更于何趣觅仙宗。
五年不见紫芝眉，江浦相看喜可知。西署旧班人是玉，南中新颂口为碑。
折冲功就原尊俎，保障吁谟陋茧丝。最羡急流先勇退，此心原与赤松期。
一去门墙三十秋，重瞻杖舄念悠悠。依然孺子当年榻，更上元龙此日楼。
绪论难穷攻木秘，玄言已遂饮河求。自怜行役随蓬转，明发仍牵去住愁。
墨池旧染黄庭翰，华盖新开白玉扉。碧巘尽从天外至，绿云时绕榻前飞。
行穿疏竹疑千亩，手植高松忽数围。莫怪东山慵不起，一杯相对已忘归。
跃马看花早著鞭，青霄渺渺快孤骞。金章照日专城牧，玉树临风弱冠年。
紫盖长悬千里月，清湘不断四时烟。知君露冕行春暇，多爱茶溪石上泉。
五街箫鼓昼相闻，绀殿行穿百戏群。缥缈仙人飞绛节，联翩稚子入青云。
金茎缬锦花争丽，绮席留春日易曛。更有余欢看不尽，烛龙江上夜纷纷。
烟水悠悠敝客袍，金沙洲畔驻征艘。几番风送半帆雨，一夜江添数尺涛。
鸟道未忘青嶂湿，鹤楼空想白云高。矶头铁笛知谁听，只有人间万事劳。
春花已遍越江滨，土鼓初传岁事新。乍可衣裳欢稚子，敢云簪组绁闲身。
何人汩没甘怀宝，举世仓黄总贵珉。物态未须深着眼，一尊且自学沉沦。
一环孤垒枕江壖，春树浓生万井烟。往事愁闻天顺日，新城恨割地维偏。
鲛人有泪珠仍泣，狼子难驯性易迁。为语陴关诸将吏，绸缪蚤及未阴天。
杨柳无烟清昼长，粤江重见秉兰觞。客乡儿女春衣薄，故国松楸社饭凉。
事往绵山堪堕泪，愁来曲水似回肠。啼鹃偏解游人意，日向花阴唤去忙。
小儿造化虽靡常，阴晴变幻略相当。顺风千里忽一阻，达观不用回愁肠。
美人俟我河南渚，青眼柰此黄尘妨。须臾风定尘亦息，凌云万里同翱翔。
竹下萧条径未成，君能千里问柴荆。衣裘残腊风犹急，鸿雁空江浪欲平。
舟载剡溪招隐兴，书惭句曲下楼情。中原鞭弭吾今老，莫更逢人道姓名。
燕台冰雪岁云除，梅柳春堤引驷车。奉使暂持天上节，储才曾读禁中书。
洪厓山对滕王阁，绿水桥连孺子居。共道世恩承雨露，早知文誉重璠玙。
生平谬拟作真儒，消得闲官只著书。微火厝薪犹自若，一绳维木欲何如。
秋来忽动莼鲈兴，夜梦时寻水竹居。行止由天不由己，临风空复赋归欤。
刊名紫简群魔宾，扶桑暘谷奏玉晨。控驾三素辅翊宸，敢忘南岳魏夫人。
雨余桃浪浸渔矶，鸭绿溶溶好染衣。我欲南湖寻乐事，买舟来乘鳜鱼肥。
草树生香绝路尘，行歌樵采不逢人。白头自得烟霞趣，功业无心学买臣。
行上西峰眼界宽，白云红树久盘桓。纫兰自作幽人佩，拾橡还随野老餐。
秋尽未苏南国瘴，日斜空觉北风寒。道人卖药归来晚，留宿松轩一榻安。
经年不见陈文学，孤负茅檐浊酒杯。黄叶满窗风雨至，尺书千里雁鸿来。
世乱固应为士贱，好怀那得为君开。正思春水扁舟好，拟看扶桑海上回。
圣主崇文礼大贤，儒臣持节过林泉。太公旧履山河在，宣父遗经日月悬。
玉瓒晓分仙掌露，石门晴散御炉烟。清朝盛典于今见，勒石名山颂万年。
皓首明时秖布衣，孤坟宿草又斜晖。尘埃几杖遗书尽，风雨园林旧业非。
九曲月明猿自吊，三山秋晚鹤空归。多情惟有门前水，春色年年上钓矶。
破屋三间不自聊，西风篱落草萧萧。图书满座嗟撩乱，车马何人问寂寥。
四壁秋声连蟋蟀，一枝寒雨共鹪鹩。欲知环堵家家乐，愿见兵戈处处销。
马度危峰雪未乾，鸦鸣荒馆日初残。少陵自爱羌村好，太白空歌蜀道难。
万里敢辞王事苦，一杯聊放客怀宽。梅花相伴天涯远，月色江声对倚栏。
前朝旧事总堪悲，仙子王乔未可期。千载春江花月夜，几回歌舞草离离。
二李高风挽不回，巫山衡岳漫崔嵬。凭将一掬怀人泪，洒向黄公旧钓台。
自楚来吴几千里，五湖风月得同游。片帆明日人何处，怅望长江日夜流。
乌林有鸟不安巢，闻有搀天赤壁高。我欲因之访遗迹，侧身南望首频搔。
武昌西去是嘉鱼，纵有鱼来不寄书。林屋天高无去雁，他年何处问何如。
大坂溪头寝庙开，端公香火百年来。一时孙子能绳武，豸绣同登内外台。
鸟啼花发媚皇州，袖拂东风去莫留。客计不知归路倦，乡心应念倚闾愁。
百年门第天伦重，万卷诗书世德修。闻道严君思仲父，看云白昼卧江头。
南华金刹倚穷苍，曾是卢师旧道场。千载有僧来礼法，一溪流水自生香。
宝花台右荒秋雨，锡杖潭空印夕阳。莫道菩提消息远，孙枝今喜见芬芳。
昨别关塞秋风清，归途迢递阳欲生。我生百年忽欲半，宇宙一笑将何成。
长剑耿耿倚天外，疏星脉脉傍河明。梦馀却记云中字，晨起书之泪满缨。
晓色苍茫源口雨，仙山幽兴杳难乘。金丹怅望空排雾，玉液曾闻可似冰。
最爱颜公书独古，欲陪谢老赋何能。高秋肯为投车出，多病无妨策马登。
柴桑归去几经年，此日重逢思惘然。馀韵尚存今宓子，升堂犹自老彭宣。
千钟竹叶諠长夜，百里桃花媚远天。别向闽关春未暮，定知紫气满前川。
新相知自旧相知，近别离成远别离。拟策已为苏子地，上书还忆汉文时。
律吹和气回燕谷，旌引文星动海涯。我爱梅花思折赠，江边一树正垂垂。
八壶仙人携药囊，囊里多传救世方。盖顶有天开日月，车前无地著风霜。
曾闻洛下归司马，又见朝端用李纲。东海渔翁身日远，了无经济得商量。
长堤十里转香车，两岸烟花锦不如。欲问神仙在何处，紫云楼阁向空虚。
帝子吹箫上翠微，秋风一曲凤凰归。明年七月重相见，依旧高悬织女机。
目眩金锣日出初，檐阑凛冽气全苏。心情酣乐非因酌，体骨融和似欲扶。
西阁吟成唐杜老，寒时作息宋田夫。幕天席地从吾意，兀兀陶陶一念无。
义气何曾让古人，历扬中外廿年春。度支财赋轻刘晏，刺史循良共信臣。
镌石有文彰令德，传家无子拜荒坟。仁人寿矣成虚语，我恐皇天亦不仁。
汤谷遥看接汉津，浮槎真可犯星辰。天穷岛客西开户，水阔鲛人下结邻。
异鸟避风曾祀鲁，神鞭驱石想经秦。桑田那接蓬莱上，翠辇东南总浪巡。
织罢冰绡进御归，鲛人水国暂停机。自怜不及吴蚕老，一吐新丝上衮衣。
一辞画省动经年，疲马长驱万里天。汉女蛾眉同辇妒，楚臣芳草异乡怜。
谪居敢怨监盐井，领郡应须乞酒泉。魂梦苍茫愁远道，夜郎西去总蛮烟。
鸟道巇㠊万里赊，从臣分省向三巴。中朝声望云山重，内史文章锦水华。
烂熳新恩苍玉节，依然旧署紫薇花。只应未忘论思地，翘首金銮北斗斜。
新从飞将破皋兰，喜拜金吾近侍官。白马溯风过御苑，锦衣流彩动长安。
三秋绝塞烟尘净，一日中天雨露宽。抚景为君期远大，旧图麟阁炳如丹。
苃棠南国最怀恩，何幸联班奉至尊。见说虞巡凭画象，宁论于室应高门。
阳春有曲人难和，云梦涵秋气可吞。圣主得贤频问履，新承天宠露华温。
南国川原几变更，三杯长啸不胜情。蓬蒿半掩刘王坞，山水犹盘陆贾城。
海寺晚风传梵呗，石门斜日送江声。登临不用嗟殊代，翡翠明珠属汉京。
熬峰重访长公祠，离思深凭酒一卮。台上千金招骏足，云边五色映龙池。
梅关传舍闻鸡早，彭蠡秋风过雁迟。别后草堂应入梦，音书何日慰吾思。
洲边新筑钓鱼台，菡萏蒹葭两岸回。一自松楸承雨露，即从廷陛乞归来。
竹林清咏怜余后，菊径芳樽待客开。自昔江湖多恋阙，好从北极望蓬莱。
献书此日出神州，残雪飞花满敝裘。万里归心悬白发，三年离恨忆沧洲。
驱驰南北成多病，感慨烽烟欲倦游。何处买山堪寄傲，丹砂吾拟问罗浮。
摇落离群思不胜，美人遥隔暮云层。梦回双杵孤城月，愁入寒窗独夜灯。
黄菊秋深应送酒，白莲何处共寻僧。龙山此日重阳近，杖屦从君更一登。
高楼独上海天长，枫叶芦花自水方。一夜新凉催白雁，几家残杵隐清霜。
才名落落心难系，世事悠悠鬓易苍。南国只今频羽檄，可堪鼙鼓满渔阳。
别时犹记淦江头，转瞬于今六七秋。岁月蹉跎人易老，江湖浩荡水空流。
东坡远谪才华俊，子美穷居赋咏优。闻说盘滩花似锦，暂时欢赏莫淹留。
匆匆王事最关心，跋涉宁辞老病侵。彭蠡溯风舟泛泛，庐山拥雪马骎骎。
只愁民散思储粟，每畏天知却遗金。衰朽将何称补报，便应抗疏乞投簪。
昔闻德裕擅平原，今见东皋地更偏。绕室桑麻春带雨，满畦芝术晓凝烟。
银丝细鲙临池斫，粟粒新茶汲涧煎。卒岁优游无一事，笑人刚被利名牵。
峰头名胜郁岧峣，一上南岑四望遥。山拥九华森地轴，塔衔双照插天标。
朝看岚翠和烟重，晓过溪声带雨骄。我欲皈依清静里，可能长此避尘嚣。
昔年曾作青阳宰，今过池州百感俱。岂有仁恩濡小邑，空留宦迹入新书。
抚绥犹记三年久，暌别俄经一纪馀。遥望九华清可挹，卧云凝就谪仙居。
洪都自古称名郡，十万人烟绕郭居。南浦水源来大庾，西山云气接匡庐。
滕王阁废空陈迹，孺子亭荒只古墟。薄宦羁离多感慨，不堪吟罢独踟躇。
舣舟依岸上吴城，极目乾坤快客情。江汉远通吴楚白，匡庐高插斗牛青。
灵祠杂遝陈巫糈，传舍寻常度使旌。明日片帆从此发，重回犹拟及新正。
肃捧除书下紫云，闽汀郡佐也须君。诗囊旧展还东所，秋色新裁也广文。
有意看牛人自别，无心遗粟鸟来群。青山总是经游地，多少疲氓待解纷。
湖头谁复载吴娃，鸥鸟多情恋白沙。涪万春深无杜宇，武陵何处有桃花。
雨馀石燕晴归穴，市近山蜂午报衙。看到前朝丞相墓，野人翻土种桑麻。
留春无计愿春迟，花落空山有子规。翡翠栖香来杜若，牵牛引蔓上棠梨。
文园多病犹为客，杜老应门亦有儿。田野寒烟不须楚，罢民无食已多时。
云龙风虎护重关，羽盖霓旌绕石坛。金阙九天开閟极，玉京群帝集仙班。
秋横剑气连星斗，朝罢仙音杂佩环。一点英灵渺何处，夜深应共鹤飞还。
投箠渡江江水空，朝驰淮海暮吴中。江东壮士轻王猛，吴下诸公失吕蒙。
山鬼有灵啼夜月，野花无主怨东风。尽将骸骨填沟壑，谁在云台第一功。
水光云影欲连空，长日吾伊或倚篷。天上星槎张博望，座中人物米南宫。
歌临赤壁舷仍扣，梦入山阴路可通。遥忆舵楼同晚饮，几回摇荡月明中。
门外骊驹白玉珂，十年南北断经过。腰犀颇觉君来重，鬓雪惊看我已多。
诗草正题戎有翰，烛花休问夜如何。明朝烟雨潇湘路，惟见溪翁理钓蓑。
直指东南慰一方，重来犹是旧刘郎。随车久说三山雨，揽辔新惊五夜霜。
流水绕溪榕叶暗，瘴烟分岭桂花香。都门秋晚相望远，宪节飘飘逐雁行。
清香漠漠影疏疏，千古诗工说老逋。姑射仙人留幻质，石湖今即是西湖。
半榻开云日月长，年踰八十卧神光。白头楚客怜多病，见舅今朝似见娘。
洞箫如缕到尊前，明月高楼夜可怜。何处一声凄易断，千家花柳障晴烟。
江南一雪苦非常，湖上空余橘柚乡。万树千头零落尽，于今那得洞庭霜。
雨余芳草绿新齐，亭树无人绣幕低。忽漫好风传笑语，流莺飞过杏花西。
草际微凉过雨初，怀人山月到庭除。云长汉北随鸿雁，水满湖南断鲤鱼。
芳树晚留逋客驾，皇华秋忆使臣车。菟裘暂别吾将老，前席须君待禁庐。
冈阜连延半隐陴，清湘如带曲通池。犹闻屈贾悲伤赋，不见朱张磋切时。
曾向炎蒸载石还，即看飞鹤下兰岩。朱轮接武同西汉，白首移文异北山。
玉树远辉庭下彩，瑶花长映镜中颜。只今南国思公子，遥望群仙霄汉间。
同舟潦倒说燕京，堕泪东南去国情。易水悲风疑短剑，蓟门寒雪负长缨。
十年丛桂刘安赋，一片飞花陆贾城。老骥未须怜伏枥，江湖容易白鸥盟。
昔贤遗宅悬千载，此日高旌到二公。人去碧山空有鹤，兴来彩笔总如虹。
晚搴蘋藻春云里，醉倚蒹葭暮雨中。今古重伤回首地，几谁飞阁坐层空。
未发之中不是先，一齐穿纽几前贤。回三未解挥戈舞，吹万何妨隐几眠。
朱陆异同俱有说，周程风月迥无边。明珠欲得惟沧海，却恐求鱼向木缘。
太行北望郁嵯峨，建节人传马伏波。宪府山川雄魏国，油幢霜雪下汾河。
汉庭久拟三旌待，晋史徒誇五利和。猃狁只今须薄伐，期君出塞拥雕戈。
大武高盘海上浮，登临凉气满浯州。乘槎漫忆三秋客，濯足遥从万里流。
地拆南溟稀过雁，天回绝壁倚牵牛。潮声夜落云霞净，缥缈犹疑到十洲。
远公昔日东林寺，有酒曾呼靖节来。今夜虎溪须尽醉，莫教明月照空杯。
梧桐山上梧桐月，照见当年汉将营。旬日黄衣秋可扫，中宵白羽早还兵。
波添淮水千家泪，驿奏燕云疋马程。南北迢遥无限恨，村村烟雨髑髅声。
客意悠悠忽自悲，客台忆共奉恩晖。春城柳色趋朝入，天路香烟扈祀归。
官冗方知思昔遇，途危犹未觉今非。旧游零落俱何处，职事逢君得暂依。
京国逢君更送君，浮生离合类浮云。长才出众仍为郡，久别生男已解文。
滇巂苍山酬旧约，循良青史继前闻。东曹故友无多在，莫遣音书滞雁群。
愁来失却睡瞢腾，坐此萧条昔未曾。倾耳有声疑堕叶，委心无物似枯僧。
风回别院闻鸡唱，尘落空梁见鼠登。数尽残更谁是伴，半窗寒雨一檠灯。
饮尽君家碧瓮春，香痕狼籍上罗巾。诗坛不遣前盟负，郎署应怜此会新。
归骑已闻珂撼玉，留人莫待烛销银。步兵故有风流在，傲杀金貂买醉人。
归来无计买青山，身在从渠两鬓斑。朝退已忘迷柳院，梦回犹忆度榆关。
衰年坐我书千卷，别墅无君屋数间。小巷闭门心自远，也知随处有商颜。
功名适意片云过，措大风情老未磨。斗酒尽时谋妇得，小诗成后唤儿歌。
江湖萍散愁云隔，门巷苔深旧雨多。高调数来吾已怯，春风花鸟奈愁何。
闲游几日住天宫，窘步西斋雨又风。睡起床头书帙乱，兴来墙角酒瓶空。
冥蒙野色迎寒碧，狼籍春痕吊落红。别后只应如杜老，袈裟棋局念旻公。
此度停桡入梵宫，橘花香里坐薰风。闲心颇为江山夺，实理元非梦幻空。
云隐小窗禅榻静，日斜深殿佛灯红。留题欲和鸿泥句，谁复才情似长公。
小巷闲门似隐居，曾劳长者驻高车。清风每至元非约，旧雨仍来亦未疏。
广厦万间真欠缺，起楼无地已多馀。长安尽有潭潭府，只贮笙歌不贮书。
四郊丰稔听歌农，尊俎无劳为折冲。且向座中成落魄，肯将天下议中庸。
满衣柑雾香分饤，百瓮梨云暖破封。华发醉来搔欲短，灯前披影看鬔松。
直拂银河织女机，天风飒飒泛霞衣。手持北斗黄金合，千里关山度若飞。
龙文匕首髻乌蛮，一霎遥空响佩环。街鼓未休营卒卧，满身风露魏城还。
忽离琼筵下玉阶，湘裙低覆蹋云鞋。情知不是人间别，歌散香销十二钗。
乐土谁堪结净缘，与君相对即陶然。三千境在人间世，四百峰悬小有天。
差拟比丘初散众，敢言居士亦逃禅。坐深渐入清凉界，何必攒眉向白莲。
湖乡风景三秋后，佛界轩亭四望开。碧水翻从城里过，青山直到县门来。
鱼商酒市晴偏集，钓艇莲舟晚共回。自古登高能作赋，坐中谁是大贤才。
杯渡南溟似祖磨，当年发愿意如何。黄龙世远禅机寂，白马经留佛法多。
振锡琼花移宝树，浣衣孝水接恒河。人天此会良非偶，祇苑谁传證道歌。
华省仙裾此暂分，重闱綵服曳烟氛。相将杖履随黄叶，宁复川原感白云。
计日湘鱼供美馔，何时衡雁寄高文。南归我动九疑兴，早晚招君鸾鹤群。
根柢词林信有源，太常清秩自殊恩。朝端接迹曾班鹭，门外重湖旧姓鸳。
四座倾怀同北海，百篇得体陋西昆。欲从翰墨淋漓处，一纸千金未足论。
浅红深绿自相承，妆靓何劳粉黛凝。种自洛阳城里乞，诗从长庆后来增。
若誇国色应无敌，欲殿春光恐未能。只此尚嫌花富贵，不须更染碧金棱。
公负诗中一世豪，朝吟暮咏未言劳。衰年莫作青年看，小隐还输大隐高。
夜静灯残蛾扑火，春归花落燕争巢。细评物理应长叹，短发萧萧不耐搔。
不见幽人左太冲，鹤归辽海蕙帷空。败垣踯躅春酣日，老树鸺鹠夜啸风。
怪事书空千载一，长干作客几人同。可怜满眼凄凉泪，都付诗篇感慨中。
小舟依渡不施桡，正似閒人远世嚣。满径绿阴初睡起，坐临流水看春潮。
荡漾归舟日欲昏，山寒江落旧沙痕。长途短褐怜同客，断岸疏篱何处村。
雉起桑皋过别垄，鸡鸣茅栋见重原。天涯几度三秋节，空羡陶翁五柳门。
一封书上几沾巾，道路争传国有人。云雾政勤瞻斗念，风波还重渡江身。
吴门晚树舟边近，楚泽秋兰佩后真。却忆匡庐弦诵地，五峰回首不胜春。
缥缈丹梯万仞馀，风尘回首列仙居。石楼积翠临沧海，铁柱飞泉落紫虚。
鸾鹤凌霞时自度，松苓满地日堪锄。何当归访葛洪去，四百峰头好结庐。
天高海阔片帆孤，好与青山作画图。闭户经冬愁阒寂，逢君满意说江湖。
飞云割得如堪共，白鹤招来不受呼。百尺崖头看进步，乾坤此事属吾徒。
青冥连袂度虹桥，足到千峰意尚遥。白鹤闻笙来月洞，紫霞炊玉供晨朝。
本无经济誇长往，已许渔樵蚤见招。万丈飞云咏东所，云和声里间箫韶。
却逢佳节又正元，月皎风清夜色浑。往事不堪从古说，孤怀真可对春论。
千场闹鼓谁今夕，一路悬灯羡此村。独有闭门多病叟，遥从羁旅醉清言。
陆沉无地不扬波，清梦谁怜在薜萝。济胜一生长蜡屐，服奇将老漫烟蓑。
山僧旧有参禅契，词客新赓招隐歌。心想定须身共到，莫徒留韵付羊何。
危樯钜舶在津亭，一曲商歌酒半醒。新水满江过北固，好风十日度南溟。
瘴云起处桄榔黑，毒雾开时岛屿青。到日蕃王应劳来，皇仁无外说朝廷。
莺喉宛转舞蹁跹，唱彻凉州第一篇。缑岭羽衣王子晋，汉宫丽质李延年。
袖当卧处还堪剪，锦掷筵间不用缠。三过雍门称绝技，可能歌劝上留田。
为忆还山事事幽，司空图老信宜休。疏开岭北龙津口，引过屏西水步头。
长夏听松根作枕，清秋探橘子成球。馀生独被君恩重，犹得从容首旧丘。
放浪闲身又一年，溪山好处日周旋。寒犹未峭交初九，月已分明过上弦。
卢橘花繁香太冽，红梅枝老影逾妍。行吟却笑天随子，奄有吴松赋自怜。
池柳含烟色尚轻，园居倏已过清明。巢成树罅刍尼隐，水暖桥阴科斗行。
退直懒从闲客话，答书老忘后生名。龙钟枉被青山笑，纵有田归不耐耕。
韦郎避漏眠于车，王生屋里频移家。我居墙坏仆几压，举室奔窜如惊麚。
有庵巷北旧栖息，踏鼓两度趋朝衙。急移书簏召橘朮，不惮行步为欹斜。
眼明阶前两椿树，在昔屋后当梅花。芟夷败叶听好鸟，扫除四壁供涂鸦。
诘朝七夕纳二客，庵门月好须当挝。仰天一笑席衣瓦，补漏奚必烦皇娲。
石壁巉岩鸟道微，抱琴携鹤扣禅扉。松花满地铺金粉，苔藓侵阶长绿衣。
仆子扣钟迎上客，诗僧分茗话玄机。更期斋罢西岩去，坐看流泉作雨飞。
清溪脉脉抱虚堂，新竹娟娟过短墙。问柳寻花春事晚，投壶散帙午阴凉。
时将芳糗充鱼饵，岁会香粳备鹤粮。如此閒情真自适，可无幽梦入鹓行。
老来岁月去堂堂，夙佩君恩不敢忘。炎汉辞官容广受，圣朝立极过轩唐。
秫田春雨租牛种，茗盌凉风对鹤尝。清兴有时吟不了，天边罗立九山苍。
日长双燕语深堂，树木参天枕簟凉。龙德光明今宇宙，犬牙相制古封疆。
人庞俗厚宜栖止，岁泰时康匪禬禳。我亦有家归未得，浙江东去路微茫。
吟成池草坐西堂，胸次悠然隘八荒。静悟游鱼投饵急，閒看飞燕葺巢忙。
采山钓水唐人愿，长子生孙汉吏仓。高尚循良同一致，要令身世保平康。
萧萧落木护秋堂，白版为扉掩夕阳。尘垢不沾频洒埽，稻粱巳熟渐收藏。
摄生未用芝和术，具膳能无芥与姜。一榻清风渺千古，看他奔走为人忙。
执经弟子早升堂，客至何妨卧下床。家世泽流遗牒在，御炉烟染赐衣香。
锦囊缥帙新增集，玉轴牙签旧补亡。邻舍相邀长是醉，此身终老白云乡。
断崖垂绠几凭虚，却笑山猿技不如。古戍春残初见雁，故园愁绝冷看鱼。
百年俯仰谁巾帼，五尺涓埃自简书。沙碛传餐君莫叹，边臣应得戒衣袽。
孤帆远浦暮云低，海祲遥连望眼迷。滴尽春愁三日雨，叫残香梦五更鸡。
喜看赤日经黄道，却爱青山转碧溪。此际黄冠应底事，天恩曾许谒夷齐。
南北征途莫问年，但教意气每翩翩。人情到老方知味，世态无端尚有天。
蕉梦甫残仍泽国，粱炊未熟已桑田。边书不至昏钟起，独抱丹忱付篆烟。
曾经泽国鲸鲵息，更倚边城氛祲消。春入汉关三月雨，风推秦岛五更潮。
但从使者传封事，莫向将军问赐貂。故里沧茫看不极，松楸何处梦魂遥。
伤心国步艰难际，安得中兴似少康。海寓徒闻频击楫，宸居无复更垂裳。
尘蒙凤辇应难洗，风折龙旗不解扬。胡虏只今何处在，厓山千古自苍茫。
知君愁绝在都城，不向轻烟淡粉行。泪点寄来悲灼灼，口脂封去慰莺莺。
道衡署句归来晚，徐淑题诗病甫轻。应到避风台畔坐，薄施膏粉待逢迎。
徐淑新题病起书，稍亲膏沐下庭除。一株明玉温泉里，两朵红酥映日初。
承露远贻卿和药，避风停唤我持裾。啼绡一幅先封寄，免用灵芸玉唾壶。
为园湫隘不相宜，尺土寸株请益之。券内金钱称俸羡，溪头古木藉朋私。
蜗虽涎壳终粘壁，蝉欲翳丛喜得枝。拄杖行行閒独倚，老梅迎臈甫开时。
周折算来六井强，即堪容膝也何妨。地邻南郭先生隐，世辟东墙处士藏。
懒剪荷衣抛绿沼，慵书柿叶委红霜。较量马首忙追逐，争似山斋日静长。
依旧寒流浸石矶，淄尘未浣客边衣。天涯飘梗随波转，海外浮槎隔岁归。
乍撤翳藤添爽豁，旋芟冗树洗痴肥。偶然溪叟来相狎，閒弄竹竿到晚晖。
岁贫难度指纷纷，悔不移家住海濆。鹤有赀粮权省节，僧抄钱米量支分。
惟馀剩水三弓地，占断遥峰一片云。便拟杜门予亦得，诗魔抛下学栽耘。
错落朱提数百枚，洞庭秋色满盘堆。霜余乱摘连柑子，雪里同煨有芋魁。
不用盛囊书复写，料非钻核意无猜。却愁佳惠终难继，乞与山中几树栽。
睢阳画癖不可医，睢阳作画真画师。岂惟长绢善挥洒，只此短纸谁能为。
野旷天寒气萧爽，人坐茅亭绝尘想。阶前旧雨客不来，天末晴云心独往。
青山滴滴青于苔，平地忽见芙蓉开。秋声似向耳边起，石上乔松若个栽。
意长要在无多笔，余墨淋漓缀唐律。诗中有画画中诗，百年再见王摩诘。
石室阴深草木鲜，更栽凉质养玄烟。新心捲露抽鸾轴，旧叶摧风舞凤翩。
一瓣拟供无量佛，千章堪写白云篇。何年选胜耽诸翠，就此移居了太玄。
半亩溶光绿映盈，柳堤蘅岸蔼芳晴。窗临石镜天长晓，影湛银蟾气倍清。
万象虚涵呈太素，一圈无极自天精。江湖景色多如此，惟是游人不用情。
野岸迂回紫陌通，石桥流水一丝风。静看名利驱驰外，早定浮沉物理中。
熊梦协占师已载，羊裘虽著汉无功。夕阳潋滟江光动，清对垂杨绾玉虹。
故人书信报苏州，改邑虔南始拜收。青鸟翩翩烟岛去，明星灿灿夜窗浮。
寄怀昆玉惭非宝，拭目池珠惊寡俦。便借秋风传半牍，直随云雁送双眸。
伐木篇中尚友求，和平今见古风流。绮罗俗态一时洗，金石芳心百岁酬。
意远白华歌大雅，调高玄鹤唳清秋。为言宝历文章宴，绝倒元稹还上头。
摩诘川中景物晞，不烦栽植自芳菲。兰台心远青山待，草阁月明骢马归。
坐竹静看流水过，移樽閒数落花飞。主翁惯得天然趣，直道庸知与世违。
苍帝祠前开锦席，青玕树底读碑文。深杯自可宽怀土，一饭谁能忘报君。
地远祇应瞻紫气，山高赢得望红云。朱花瑶草春风媚，对饮何辞落日曛。
绿荷池上小亭台，红白莲花映日开。喜共薇垣高士话，况逢冰署可人来。
谩将景物酬诗句，何用笙歌送酒杯。坐久香风生白苧，不知身外有蓬莱。
杖屦能来不厌频，玉醅银瓮正生春。长安此日耆英会，可少当年洛社人。
槐里西来一故城，乱离曾列几屯营。千家已托英雄庇，百战谁争竖子名。
夕照有情山戍改，东流无限野塘平。关中此日今蕃盛，赢得荒基蔓草生。
不思初政戮家姬，坐遣胡雏犯洛师。野鹿已招三镇乱，青螺刚济一身危。
冰消珠翠汗新壤，云暗金汤失旧赀。万古持盈堪作戒，开元全盛几多时。
昔日宣皇履至尊，尧章焕焕满乾坤。三千在御均承宠，一匹沾恩便不群。
马法尽来空地类，龙图呈处是天文。丹青不逐乌号去，从此房星似掩昏。
贞元大历旧风流，赋尽江南芷若秋。何用山阳闻夜笛，水光云影总离愁。
多病文园兴未休，沧洲鱼鸟待君游。花边复扫留徐榻，矶畔空期访戴舟。
渤海诗名今独步，蓝田牧兴世争求。悬知牧隐风流在，共醉清晖半占秋。
白岳峰头翠色环，倚天楼阁有无间。岩泉作雨寒潭静，古树眠云石洞閒。
贝阙晚烟浮远黛，玉炉朝霭绕前山。天门咫尺苍茫外，谁得清风纵往还。
忽忽天涯又岁除，萧然牢落叹离居。楼头笛韵堪催酒，云外鸿飞不系书。
春到他乡悲旅食，心悬故国忆鲈鱼。残编掩罢寻归梦，一枕三更两载馀。
征盖天边望去尘，东华八月是长春。呼嵩遥想千官处，恋阙空惭万里身。
海内灵芝随地贡，怀中宝鉴定谁陈。因君回首云霄上，鸣佩如今几故人。
宪卿持节制龙沙，万里悬旌不顾家。手捲军书常出塞，身披法服早开衙。
筹边自结平原骑，救世难回下泽车。雷焕不妨为县令，曾将宝剑赠张华。
榾柮灰残冷更新，拨深微火似鱼鳞。虽然拨得无些子，少选能为满屋春。
曲江宴罢几经春，君入荆兮我使秦。往事祇今俱莫问，与君同是倦游人。
论交夙昔尽豪游，半立螭头侍冕旒。一自风流波荡后，谁能白发老丹丘。
归欤吾道任洄环，那复姬公入梦班。独有凤凰台上客，逢人犹自说孤山。
山林朝市孰高深，须识孙登一啸心。可奈同乡各异县，何当杖屦日相寻。
桃符题罢一传觞，却笑衰颜借酒光。人日草堂还得句，春风燕寝自凝香。
随阳候雁多成字，献岁寒梅已作行。满眼阳和开物象，海隅无地着冰霜。
翠葆青筠晚兴长，佳人衫袖不曾霜。数枝绝似湖州笔，欲改僧居唤墨庄。
我行京西三百里，日望燕台歌易水。春风着眼到房山，不放黄尘吹马耳。
烟岚护雪不肯销，层峰相揖如相招。千金枉购尚书画，何如平地横生绡。
晚来顷刻岩姿变，急雨漫山飒银箭。斜阳一抹乱青红，似与诗人供戏幻。
胸中丘壑句传神，闻道刘公下笔亲。太华中峰五千仞，人间何地卜东邻。
三月一日天气佳，燕南春风着面来。渡头杨柳不堪折，忽忆故园花尽开。
河堤一曲柳成行，千里尘霾隔此乡。鱼橹不鸣沙鸟静，村扉半掩水风凉。
轺车春尽却南还，病眼凝尘涩远天。争似益津门外柳，暖风晴日趁三眠。
孤村修竹蔼芳阴，古岸新祠傍水滨。过客莫烦沽酒奠，使君原是饮泉人。
隐迹龙岩数十秋，归心常挂凤城头。西桥杯酒今朝别，好向塘湖看白鸥。
贪廉自我非泉致，刺史诗篇万古新。展卷萧然袍笏在，世间多少负惭人。
玉垒山高锦水流，黄泉何处觅青楼。坟头种得桃千树，花落花开怨未休。
濯锦江边一丽人，千秋传得镜中身。自惭不及高千里，未识花容真未真。
半幅丹青异代情，谁人题作校书名。写生不用桃花纸，两颊芙蓉晕自生。
云笺彷佛见罗裙，缥缈歌声去不闻。千树桃花零落尽，不知何处吊孤坟。
粉白朱红点点描，蛮笺认得女娼妖。巴山蜀水花如海，杜宇春风恨未消。
花枝满院朝啼鸟，柳线垂阶晚摆风。霞映夕阳斜拂树，雨添春水细滋松。
风雨潇潇秖一枝，此君高节苦难持。于今凤尾凌霄汉，会见龙孙满眼时。
轮轮囷囷一片云，非烟非雾白纷纷。山人不敢自怡悦，千里殷勤持赠君。
鼍鼓三通放午衙，题名粉壁字如鸦。一番晓露滋兰草，最后春风到楝花。
命数于今知倚伏，文章自古有瑜瑕。寸心得失吾能了，未要交游众口哗。
剪剪秋风一断肠，美人无力怯新凉。十分春色胭脂晕，记得前身是海棠。
红尘十丈走香车，仍向玄都道士家。谁料刘郎重到后，菜花开过又桃花。
芳草沿堤一径斜，小楼背水是谁家。鹁鸠声里霏霏雨，微湿春烟压杏花。
风影摇摇酒幔青，画船多泊水边亭。醉来贪看鸳鸯浴，倚破红窗卐字棂。
园林随意美芳菲，乱刮仙人五色衣。几日团团花上茧，一时便趁好风飞。
寻芳处处不曾停，瞥过红墙入紫庭。未可轻将罗扇扑，堤防触响护花铃。
风漪晴织藕丝牵，一撚胭脂废独妍。芳泽久娴苏蕙藻，彩霞分绚薛涛笺。
三秋碧水瑶台月，十丈华峰玉井烟。何处扁舟从太乙，靓妆摇落素馨田。
十载穷经涨海滨，角巾愁色带缁尘。方惭要路无知己，不信清时有逸民。
阙下晚传青盖拥，仗前寒映紫貂新。逡巡试问遮呼卒，道是京营中贵人。
溪烟如缕散斜曛，度口渔歌隔浦闻。甫醉欲留春不住，微吟胥警夜初分。
虚甔偃蹇愁逋客，野角牢骚懈戍军。蟾魄似知风候转，独迟清梦溯鸥群。
倦游诃社旧盟稀，水国看星识少微。白发早閒冰雪骨，青云将笑芰荷衣。
心超甲子虚禅腊，迹累征猺损道机。为问葛亭珠黍谷，石楠应报长新围。
芳菲何处最撩人，不损香车宝勒尘。华月两阶风色蚤，梨云梅雪竞催春。
离宫春草莽萧萧，碧树啼鹃对寂寥。回首可怜花郭暮，几堪愁醉玉容销。
扬历亨衢际五朝，从来德望冠群僚。南京独秉铨衡重，北阙新承雨露饶。
远道风高鸿已去，长河霜降水初消。悬知耿耿丹心在，松柏凌寒最后凋。
王郎本是大罗仙，暂谪人间二十年。一夜缑山仍控鹤，满天风露冷婵娟。
去年春暮禁烟寒，把酒看花共倚栏。此日花开君不见，黄垆相隔路漫漫。
龆龀能诗便有声，笔花长向梦中生。如今玉树埋黄土，谁继风流竹下盟。
素笺如练墨如云，年少临池独有君。旧日兰亭今寂寞，不堪开箧见遗文。
长吉当年赋玉楼，怜君犹少七春秋。伤心处处生悲感，何必山阳始泪流。
绵绵幽恨几时销，金屋无缘贮阿娇。虚度春光二十载，看花不及咏桃夭。
猿鸟声中昼掩扉，竹阴依旧故人非。思君忘却幽明隔，犹怪音书近日稀。
二月雨多春水生，放船去作越中行。沙鸥见惯浑相识，野鹤逢将亦不惊。
禹穴桃花千洞晓，若耶杨柳一川明。江山信美非吾土，况听长松杜宇声。
馆娃宫殿锁烟霏，曲径香消草露晞。疑是春魂犹未灭，寺门花落雉朝飞。
范蠡功成爱五湖，空烟犹想晓篷孤。从知乌喙难同乐，不待君王赐属镂。
蚤起开轩看洞庭，天河新染玉痕青。钓丝拂著琅玕树，拾得烟中翡翠翎。
閒斋春树晚阴移，旧雨曾来独尔思。录事官清常俸薄，多时不送草堂赀。
垂虹亭下白鸥波，十里香风散芰荷。见说掾曹公事简，晚凉携酒听渔歌。
却扫溪西旧草堂，秋风落叶满藜床。石田租重斋储少，乞我家传辟谷方。
旌旄飞去拂蛮烟，万里缄书不易传。对月几临滇水上，悲秋非复楚江边。
地偏今古无多雪，春满西南欲尽天。迁客相逢莫辞醉，异乡梅柳叹华年。
高楼秋气正萧森，罢酒凭栏且独吟。何处吹箫催暮雨，有人孤策倚荒林。
癖如米芾差存石，懒似嵇康并废琴。早已投闲吾计得，入山何必更求深。
纷纷年少论交情，谁似君家两弟兄。心事乍同今夜月，别离难得向人明。
青山海涌石巑岏，楼上清秋笠泽寒。欲挟灵威丈人去，金庭玉霤醉中看。
风雨长途黯不开，可堪新别故乡来。江头薄暮聊停舸，客里逢君漫举杯。
秉烛剧谈消永夜，推篷暝色落荒台。交亲怅念分携处，却苦津人解缆催。
几年奔逐愧飞黄，去矣怜君酒一觞。但使高台收骏骨，何言末路有羊肠。
徘徊别意看新柳，淡荡春风入野棠。后会不知何处是，每依北斗望龙光。
杯酒临岐别友生，一时去住却关情。恩仍凤阙随新牒，义似鸡坛恋旧盟。
芳草王孙游渐远，绿波南浦雨初晴。上林托猎君应赋，得意还能荐马卿。
昔年快阁曾看雪，今日花开当雪看。乍似解颜迎客笑，折来催酒向唇干。
尚分杨柳毵毵绿，亦怯春风颤颤寒。可惜海棠零落尽，暂邀肥婢与盘桓。
荒榛蔓草覆歌梁，知是当年太史堂。老树映朱疑袖转，远峰浮黛学眉长。
才收文叔名园记，早断香山中令肠。俛仰新诗渐湮没，无人思旧赋山阳。
马蹄尚及七分春，眉带双岚尘满巾。忆别江于俄四月，同来鹤外益三人。
海鱼似婢皆云美，越酒如银竞入唇。夹座快谭乡国事，不知匏系不知颦。
无计留春春可惜，坐对残花意不怿。绿阴万树日夜稠，黄鸟一声如送客。
况复今春风雨多，蔚庐寂寞奈春何。明年花下?大醉，莫待春归始啸歌。
万里长空送远飔，马头西向禁垣辞。郑公听履星俱下，列子乘虚气可骑。
狂似山城吹帽客，恍如尘海泛槎时。诗人莫讶天将雪，雪后寻春更有诗。
上客梁园赋转工，相逢忽忆帝城东。停杯句就乾坤别，回首人怜道路同。
每饭岂能忘钜鹿，尺书虚已问冥鸿。亦知彼地张陈迹，怅望千秋洒泪中。
秋风昨夜振庭柯，欲寄衣裘无便过。料汝羁愁如落叶，萧骚偏逐晚风多。
老怀多藉得书宽，几度挑灯入夜看。想为眵昏怜病目，一秋无字报平安。
千古怀人费梦思，殷勤卷赠岁寒枝。钱塘江上花如雪，不耐东风画角吹。
高轩日日纷如蚁，九陌泥涂没双轨。夜久征尘犹蔽天，喧呼声应黄河水。
五侯宾从何纷纭，气吞七泽凌重云。不识屠沽老朱亥，声名虚负信陵君。
北固山前江水平，南徐城外月华明。故乡朋旧惊相问，几日除书下帝京。
去年尘外访遗踪，亲拜先生旧德容。人物伟然流俗表，一竿台上钓秋风。
年高德邵两兼隆，眼小江山几万重。纯粹德容犹羡玉，直端心地比良弓。
一朝魂赴渺冥地，举世人嗟矍铄翁。泣血数声天外远，不知何处觅行踪。
习隐城西见草堂，坦翁徵寿与川长。鹿门耆德容何忝，璧水宾筵重有光。
松菊雅谁论壮节，朝衫老我愧行藏。悬车可待仍兼倚，把酒风鸢看并翔。
立马卢沟话壮游，关河西去道途脩。忠肝义胆谁当傅，白日青天本自秋。
千古天纲嗟鹿角，百年臣节仰鱼头。圣贤步步皆平地，莫向空中浪倚楼。
大江东下势如军，万里秋光此夜分。去国元非章子厚，立朝只合范希文。
荷衣太薄从新制，兰畹将芜趁早耘。众口是非何日定，自将尧舜致吾君。
静坐空山老自便，登庸策免两茫然。鸡豚社里推前辈，桃李场中谢少年。
学古每羞元凯癖，行高还讶史云偏。平生心事知何限，夜夜焚香独告天。
甲夜已分还乙夜，短吟未已更长吟。眼妨还视频移烛，病怯清寒重拥衾。
大将师行全整肃，老臣建立自深沉。他年锓板谁当写，莫负千秋万古心。
宫柳依依辞北阙，江枫撼撼度南陬。松明书院曾修未，司户参军果是不。
汲井几年还抱瓮，济河此日合焚舟。虚空筋斗非难打，却恐羲和不易留。
月朗风清水手多，孤舟不发欲如何。边无急报将军醉，岭有微霜吏目过。
薏苡岂能诬马援，荔枝久矣待东坡。人生去住真如梦，对酒惟应发浩歌。
墓草知经几度霜，当年手泽尚生光。细看此老殷勤甚，直欲诸郎把玩长。
买椟还珠今往往，画蛇着足亦伥伥。紫阳台上真衣钵，千古何人为表章。
刁斗无声画戟寒，独看瘦鹤上阑干。荆扬以上云门镇，岭海之间首领官。
消息盈虚天岂定，卷舒作用古来难。直须痛饮屠酥酒，此是人间却老丹。
百岁光阴千岁忧，一年春色在楼头。东风不管人间事，随意花开与水流。
大海明珠得最难，白云渺渺水漫漫。山川至宝多灵秘，不世佳人奉一丸。
社事今朝兴倍浓，鹊声频噪木芙蓉。百千异宝非难得，九十高人未易逢。
知有乌方留鹤鬓，不劳鸠杖笑龙钟。历阶上马今能健，何必精神叹是翁。
今夜河星昨夜秋，水光如练月如钩。离鸾泣向梧桐树，灵鹊声归翡翠楼。
东海微云晴不起，西山爽气暑全收。百年俯仰三千界，谁似仙郎不白头。
摩天健翮倚青葱，地气南来占此中。卢肇榜多追盛事，翩翩桃李度春风。
端阳竞渡楚风存，疾较飞凫夐出群。棹起浪花飞作雪，竿飏旗彩集如云。
一时豪杰追卢肇，千载忠魂吊屈君。两岸红裙笑俚妇，那知斗草独笼芸。
羽旗芝盖拂云长，凤匦龙函入帝乡。星近紫垣归执法，日明丹扆坐垂裳。
元年继统天无外，大孝尊亲国有章。朝下九衢人辟易，尚看骢马识威光。
北人官向北京迁，骑鹤扬州不论钱。原隰皇华如旧识，官河新水快重沿。
手无高下冤须白，心有经纶发正玄。因送年家还自省，坐惭清俸欲归田。
刚拂行尘又送行，蝉鸣高树已秋声。使华尽仰中丞贵，嘉会欣逢大礼成。
喜动天颜荣昼接，养隆慈极副葵倾。晚风凉月过从地，尊酒从容话两京。
留都拜表焕奎文，帝座森严列宿分。光射琉璃围剑戟，翠开雉尾袅炉薰。
迂愚思献千秋鉴，圣节祥符五色云。独有乌台台上客，宜从规阙效忠勤。
雨洗寒光气转清，开帘客散醉还酲。可能写我诗中趣，当复题君画里情。
夜月船头渔火碎，秋风天外旅魂轻。莫论十载清狂日，尤觉高歌意未平。
曾立萧台缥缈天，尘心一堕八千年。却从海上三山驾，来集城南五色泉。
辽鹤再闻中夜语，葛龙深抱午时涎。绿章赤字无人检，犹在虚皇玉案前。
一年好景寻常过，总为东篱菊未开。消释西风两家恨，傍秋亭下小车来。
小立三人静楚云，水田漠漠向秋分。千峰笑指来时路，黄鹤楼前月是君。
绿鬓伤春画省郎，十年簪笏恋明光。长贫曼倩糟糠厌，多病相如药饵忙。
忧国屡挥南望泪，思家空断北归肠。何时得奉公车问，应有封章锦瑟傍。
今辰何辰我对酒，烂醉却为刘苏州。佳肴佳乐见君意，美境美人忘我忧。
百年清话肺腑露，三江长望风烟流。出门高下远天泪，去燕来鸿何所求。
春尽平阳戚里家，风回金埒故欹斜。隋宫剪作千丛锦，洛浦看成一片霞。
游女明妆同拾翠，侍臣沉醉几攀花。朦胧月色人归去，赤壁相逢侠路车。
到处清风瘴疠分，有人传是紫阳君。心澄沧海一轮月，思入罗浮万项云。
宪府旧推名御史，诗坛今得大将军。野人欲献行厨味，雨过山溪鳖长裙。
尔祖当年爱尔深，尔将成就祖消沈。我今白发空垂泪，尔正青年要尽心。
辛苦一兄支世业，参差诸弟向儒林。立身事主无多说，忠厚清脩是好音。
携手河梁又欲分，九重天上觐明君。一杯梅岭今宵雨，万里金台旧日云。
骢马还迎前柱史，白鹅却付右参军。此行东阁应推毂，投笔班超著战裙。
万里东瓯驾使骖，春风归路过闽南。囊中不着新增物，箧里惟存旧赐衫。
十载论心情最剧，半生忧国意犹酣。还朝若问经行俗，为道流殍泽未覃。
白日不照吾肺肝，曲学阿世诚何颜。诗书聊堪遗孙子，杞菊亦足供盘餐。
铜山铸钱彼为得，瓦瓮灌畦吾所安。自笑无能成巧宦，只合归伴沙鸥閒。
千里佳期一夕休，空馀涕泪洒清秋。魂归辽海云迷树，梦断江城月满楼。
毛骨已随天地老，江山空结古今愁。长生殿古生青草，七夕何人望斗牛。
潇潇疏雨响残除，壮士吹笳惨不舒。白玉帐寒鸳梦绝，蒲萄衾冷夜窗虚。
碧鸡祠下杜鹃叫，白帝城边古木疏。海阔天高不知处，蓬莱何日候仙车。
揽衣一上鹤归亭，亭外奇峰晚更青。无计可能医俗病，矢心期不愧山灵。
清音度曲莺啼树，碎影摇金月到庭。欲拂瑶琴奏山水，子期已去复谁听。
叹息淳风日已沦，深探性命著微言。当年不授关门尹，万古谁知道德尊。
鲜葩灿灿吐奇芬，截得天机锦绮文。病眼摩挲吟看久，愁怀应减两三分。
闻道君家菊满篱，无由一到赏芳菲。梦魂忘却身犹病，几度吟敲花外扉。
浣花溪上草堂前，想像当时思惘然。鬓老风尘多自感，身经丧乱复谁怜。
懒从江夏誇鹦鹉，独向西川拜杜鹃。知己惟应有严武，醉言何事又招愆。
几年修炼谢尘寰，大事因缘出世间。自养黄芽居紫府，人栽红杏遍青山。
济生何用肱三折，不死全凭药九还。我亦云中曾煮石，逢君同得驻朱颜。
青草池塘是汝家，不辞风雨为催花。填填似振将军旅，点点如传县令衙。
乐府自堪当两部，渔阳谁更会三挝。公私知尔成何事，镇日华林聒水涯。
坐爱濠梁夜不还，兴情多在水云间。节过寒食空惊眼，人对冰壶亦解颜。
漫忆宫烟传往事，且看渔火起前湾。知机自得扁舟乐，何用藏名隐故山。
桃花洞口女郎招，块垒胸中一石浇。饭比胡麻传碧涧，浆如云液送蓝桥。
波回日暖萦金缕，水调风轻度玉箫。自古英雄好相识，虬髯红拂事非遥。
忽睹云间开玉牒，似经禹穴发金函。轻烟染就缣犹湿，淡月书成蜡未缄。
拟向先天寻画一，敢从尘俗学题凡。离离清影楼头过，少妇停针泪满衫。
行行伦序第相挨，岂为冲寒肯暂乖。凤彩乍从天畔列，龙文时向日边排。
载书云物年来异，点染秋空晚更佳。欲采芙蓉江上寄，美人曾否袖中怀。
秋波频转意迟留，半是含娇半是羞。白苧裁成新按拍，几回夺得锦缠头。
春城此夕竞繁华，绮结金铺几万家。南市争看新火树，西园犹恐失桃花。
秃襟小袖紫罗鲜，结束龙阳解取怜。口嚼槟榔簪茉莉，月明花下戏鞦韆。
神羊观外张灯市，彩燕游龙百样妆。独有邻家新娶妇，寄钱人买两鸳鸯。
一架扶疏碧水浔，午凉不散绿云深。芳香未让醍醐美，秀色全滋薜荔阴。
紫玉含风秋液冷，玄珠入夜月华侵。莫言西域传来晚，犹及相如赋上林。
晻暧繁阴覆绿苔，藤枝萝蔓共萦回。自随博望仙槎后，诏许甘泉别殿栽。
的的紫房含雨润，疏疏翠幄向风开。词臣消渴沾新酿，不羡金茎露一杯。
塞北佳人亦自饶，白题胡舞为谁娇。青霜已尽边城草，一片梨花冷不销。
千尺仙台冰玉轩，云中鸡犬寂无喧。桂花浑白如人世，露湿霓裳冷不翻。
雨雪霏霏遍海涯，山前梵刹最为佳。璚英幻出菩提树，玉屑妆成净土沙。
空外锡飞惊皓鹤，云间松老失乌鸦。大千世界无尘滓，九㝢同风总一家。
春夜开筵宴钜公，英英豪气吐霓虹。诗歌白雪篇篇锦，酒泛流霞艳艳红。
玉烛银台光绮席，罗帷绣幕霭香风。醉来却意游仙兴，一曲霓裳度月宫。
步入丹墀左列行，影开宫扇衮衣黄。天颜咫尺瞻龙凤，兵卫三千肃虎狼。
贝阙日升青琐外，金鳌云近碧霄傍。此身暂息烟霞想，万里分符雨露芳。
君王马上索诗篇，杜甫诗中借一联。金勒马嘶芳草地，玉楼人醉杏花天。
花映蟾宫树拂云，绛霞光彩护奇芬。广寒此日清风好，吹动天香四海闻。
漏尽金门锁钥开，衣冠云集拥三台。冰霜令肃森仪卫，雨露恩深沐草莱。
剑佩迎班花底去，香烟满袖日边回。儒生也作观光客，愿捧君王万寿杯。
旅馆银缸夜点批，丹毫欲下意迟迟。禹谟蕴奥宁无惑，盘诰声牙定有疑。
玉润怜渠端可拟，冰清愧我老难期。此中正是朝天路，要在青春进步时。
璚林玉蕊花如玉，万缕冰丝缀金粟。冷风吹动碧梧英，绣户雕阑霭奇馥。
何年此地来仙姝，耸耸女冠三小奴。霓旌羽节云际下，霞绡雾縠空中居。
白鹇飞飞白鹤舞，孔雀长鸣唤鹦鹉。苍松翠竹白云深，彷佛瑶池降王母。
王孙善画盖有神，綵笔幻出真天人。蓬莱弱水路不隔，愿献枫宸万寿春。
藤萝高掩竹间门，避暑相从更避喧。郭里青山围近屋，望中烟树远成村。
谈因醉剧纵横出，交以情真肮脏存。身世冷然忘去住，不妨移席枕松根。
门外泥深客到稀，花开不肯待晴曦。烟笼雾锁疑增态，况复香风不断吹。
张家亭子玉山隈，毬子花开锦作堆。试问摧残缘底事，风吹雨打未为灾。
同心难得复相携，不道中途有别时。去路愁君初索莫，病躯怜我独支离。
当杯畜意浑无语，上马回头各背驰。未免有情那遣此，元来不及有情痴。
六和塔前潮水浑，西兴渡头山色昏。归来且莫翻天竺，一路沿江到梵村。
悠悠世路谁知己，莽莽乾坤独爱才。近接南州留下榻，久开西阁待传杯。
雪霜暮向天边尽，鸿雁春从海上来。细柳明沙相送地，不妨骑马夜深回。
西来一道是淮源，南向千峰尽楚山。风云尚拥蛟龙窟，天地曾开虎豹关。
月宫峨峨冷光射，桂树长生花不谢。玉宇琼楼闭早秋，金蟾银兔啼寒夜。
夜寒露下步瑶台，罗袜仙裙冉冉来。屏障乍开云母隔，帘栊遥望水精开。
明星迢渺斜银汉，谁拟丰神传素练。霓裳羽衣世莫闻，雾鬟雪貌人难见。
灵药空疑后羿妻，吹箫跨鹤几人迷。君欲遨游广寒殿，直攀万丈青云梯。
朝见花开暮见落，人生反覆亦相若。夜来白露洒园藿，已是繁华不如昨。
朝花枝上斗绰约，暮花辞枝竟何托。持花为谢青楼女，镜里容华不待汝。
鸣鸠将雨过东林，细草青郊望转深。润入土膏春脉脉，暝含山色昼沉沉。
寻花问柳游人兴，荷锸扶犁野老心。见说帝城多景物，春晴未必胜春阴。
平明策马渡漳河，回首东秦紫气多。若见谢榛应借问，不知华发傍谁过。
强依初日暂低濛，半剪颓痕拓未工。翠碧捎残惊坠叶，蜻蜓贴久稳迎风。
閒搊江芷留鞋浅，醉倚唇丝亚影红。隔岸如闻枫露泻，湿萤差坐语丛丛。
触目凋残泪暗倾，朝来初踏御街行。马头山色还依旧，喜听涂人说太平。
粉悄香乾烂不收，晚汀风薄暗垂头。勾人嫩喘红儿泪，蘸客伤心玉姊愁。
翠袖自支斜照湿，零钿从泛晓萤留。依稀欲梦寒塘月，怕碾香魂半面羞。
一枝低颤倚愁看，点点湘纹飒雨残。朱箔任欹钗尚缓，露檐偷立唾微寒。
玉儿到死香为骨，倩女匀妆泪作瘢。有底心情酬未了，凉蟾还似趁幽单。
祗凭一静远多机，奕旨琴心参较微。胜固欣然败亦喜，挥弦不了送鸿飞。
西崦斜日下岩阿，伐木声停听浩歌。出谷渐随春鸟缓，度林还逐晚风多。
买臣不用干轩冕，王质虚传烂斧柯。归去卖薪时取醉，山中此乐复如何。
蓟门秋色梦中偏，二子乘舟下广川。食客未应常在赵，酒人谁复并游燕。
心知老骥元千里，目送归鸿自一天。已分蓬高能兴尽，垆头春酒却堪怜。
山中伏枕白云天，江上新诗锦字传。转向故人三致意，君家兄弟有谁怜。
博物张华不易逢，十年京洛少从容。当时未得丰城剑，已识云间陆士龙。
十载论文画省开，君家二妙日趋陪。那因见和池塘句，始羡风流小谢才。
弱冠文章满帝城，偶因家难负平生。中原莫恨论交少，海内今无骠骑名。
休云宠辱递相催，信自先生直不回。怖鳄莫凭泷吏说，蒸羊好待相公来。
乾坤是处皆容物，小大无官不适才。早晚春风即吹到，海琼花发必先梅。
流行坎止世途中，万事由天天自公。失马未能知祸福，辨乌何必在雌雄。
赐环拟望厓山月，用楫当归涨海风。白发一杯分袂酒，相迎还许送时翁。
绿鬟欹堕翠蛾愁，蜡烛高烧花满楼。箫起玉台双引凤，星回银汉一牵牛。
茱萸匣里常藏月，豆蔻枝头不作秋。昨日江枫吹叶紫，横塘无复采莲舟。
彭泽归来菊满篱，停云荣木已成诗。晚风散步前溪路，正是先生半醉时。
白沙一路接长坡，处处蚕桑处处禾。过午野田啼鸟歇，楝花风送踏车歌。
君到金焦楫可停，舣篷先上二高亭。百川交会江来远，万古不磨山色青。
未拟雄心探狠石，且将诗句洗中泠。海门十月霜潮落，水窟堪寻瘗鹤铭。
元宵雪月宴湖亭，十里灯光灿列星。蝴蝶有情迷楚梦，杜鹃无语托湘灵。
云深仙府花成阵，香拥侯家肉作屏。一病自伤春过半，可禁堤上柳青青。
剑匣书囊带楚烟，湘云岳树几流连。弓裘白马春游帐，弦管红灯夜宴船。
香陌行踪延丽景，彩楼心事纪华年。无情惟有秋空月，同照离人两地天。
璚瑶洲畔拾芙蓉，玉女青童两队从。明月一江天似水，夜凉骑鹤下西峰。
溪后溪前柳拂堤，村南村北路高低。葭螯火引粘萍上，田雉车惊隔竹啼。
九月重阳新节叙，满城风雨旧诗题。青青莫萎西原草，留衬寻秋瘦马蹄。
苔钱逐雨绕阶生，妆点贫家破屋清。浦树带烟朝有色，溪泉添水夜无声。
锦峰高出浮云静，翠壁斜临返照明。万顷嘉禾场圃足，腰镰日日趁秋晴。
塞上春深草初绿，黄河套边堪放牧。何来羌羚携乳畜，旁有韩卢将搏逐。
群羚不奔且不惊，?车无影鸾无声。持旄已归苏子卿，挟册未见黄初平。
羊何安闲卢何猛，以静制动清边境。我皇执笔发深儆，意在和雍化强梗。
是时贤相惟三杨，升平辅理称虞唐。九重优游翰墨场，天与人文垂四方。
怪得天鸡误晓光，青腰玉女试银妆。琼敷缀叶齐如剪，瑞树开花冷不香。
月白讵迷三里雾，云黄先兆万家箱。贫儿饭瓮歌声好，六出何须贺谢庄。
西来灵气敞昆崙，突兀仙都帝可扪。盆偃华夷群岳小，龙昂天地一山尊。
孤峰日月寒相掠，六合风云漭自吞。最好阎浮看世界，黄河万里限中原。
几枝如玉倚嶙峋，春色秋容总未真。一片冰心关不住，月明来作梦中人。
五色含英暗自菲，绕梧穿竹弄朝晖。秦楼一夜吹明月，几队临风学凤飞。
悬壶长揖玉堂仙，细饮尝甘橘井泉。神农往矣不可问，华佗妙处谁能传。
采药玄岩降虎豹，烹丹石鼎生云烟。共论医国回天手，调燮须从未病年。
冥鸿万里知何处，乱蝉白日鸣高树。缥缈江头一片云，朝来散作千山雨。
扁舟何处访松楸，日落长江急暝流。林壑风高天似水，星河霜冷月如钩。
山间篱落黄花坞，海上芙蓉白雁秋。试问青莲李居士，几时还向竹溪游。
信宿韶光几度新，乌衣门巷已成尘。画堂去住常如客，草屋栖迟不厌贫。
一别岂能忘故主，重来犹得寄閒身。社前为报丰年兆，谷口应逢郑子真。
莫问诗仙与酒仙，相携飞舄遍山川。行歌五岳随明月，每处峰头住十年。
雨馀云白下轻鸥，散发沧江五月秋。身健未须烦进杖，心閒曾是学披裘。
共占胤子能高户，若个仙人不好楼。续命恰馀丝缕在，年年开宴发庭榴。
芒鞋踏跛万峰云，手勘青囊玉髓文。茶磨山头成共宿，何年黄石更逢君。
启祠抱主邻炎熄，刲股煎糜父病痊。一代衣冠今社士，百年诗酒古神仙。
高风雅入名人传，孝行宜登太史编。欲访清游已陈迹，空山短日思凄然。
浮庵居士号多文，织就天机五色云。谱族远从虞帝出，经传长仰素王尊。
图南儗奋孤鹏力，冀北须空万马群。尚想淮山风月底，也因诗派续江村。
长淮晴涨白鸥波，仙客风流可奈何。化蝶蘧蘧占昨梦，骑鸾踏踏听空歌。
青裁汗简充边笥，红染朝衫试越罗。矫首城南天尺五，风诗休赋考盘阿。
门掩西风一径苔，悬知勿药好怀开。不辞上客停云骑，何羡佳人当肉台。
苍鬓不应甘老去，青衫只儗早归来。向时已悟杯中影，莫为多情赋七哀。
淮天空阔彩云收，坐对青山最上头。幽梦祇应随化蝶，闲心尽可狎来鸥。
胸中绣锦休停织，袖里骊珠莫暗投。篱落菊花秋已近，浮庵还许唤同游。
一曲清歌听采莲，夕阳高树正鸣蝉。山川风气千余里，诗酒襟怀四十年。
妙药人间夸不死，灵符海上诧逢仙。几回笑指扬雄宅，问字终当造席前。
高节多君慕子陵，怜予祇似出家僧。床头相问频能去，灯下长怀可自胜。
嗜酒谁云赊即得，卖文独怪价难增。客乡愿得身强健，要觅山中术与芩。
白鹤江头白鹤村，水芳沙暖有名园。溪南九月黄花信，欲觅餐英夜过门。
中岁辞官向薜萝，西风回首问兵戈。雁飞海徼寒云断，帆落江城秋雨多。
欲采兰花留楚赋，还期樽酒听吴歌。辟疆自是林园主，何日相寻杖屦过。
冰肌素质雪翻车，摇动秋光岁有华。映水盈盈弄云日，隔溪澹澹锁烟霞。
野人酷爱编青鄣，老圃先教拥白沙。闻道琼花最奇绝，扬州望幸却微瑕。
绝爱丰标玉有烟，故园分袂已多年。如何今夜春宵月，辜负金台共被眠。
按部贤劳岁已更，乘骢又见上神京。从来白简名偏重，此去金吾胆亦惊。
泰运喜同文运盛，法星还近帝星明。埋轮揽辔男儿事，肯使前贤独擅名。
岭客归时一信通，匆匆烧烛待开封。心知别去千回折，诗长从来一格工。
大意天开曾点识，前涂谁贷阮郎穷。世间浩浩閒来往，除是青山不负公。
雅韵高怀夐绝伦，矫如脩鹤出风尘。半生浪迹甘羁旅，一日蜚声列近臣。
自信王维非画史，谁知贾至是诗人。高斋夜雨看遗墨，欲赋招魂泪满巾。
佩声初散紫宸朝，仙侣同携数并镳。缈缈凤凰回日驭，翩翩鳷鹊隔云霄。
诗成贾至香犹在，文似相如渴未消。君署玉堂非忝窃，余从兰省慰招邀。
禁城漏尽九门开，喔喔鸡人报晓来。烛影遥连堂上乐，鞭声三衮殿前雷。
群阴伏地天颜喜，万岁呼山御辇回。文武满朝忠与义，谩夸贾至有诗才。
池上挥毫思不烦，忽传诗句到柴门。官联贾至称中舍，字许杨修识外孙。
西郭向人空折简，东堂延客已开尊。杏园旧例推年少，风雨孤村莫断魂。
千树桃花蘸武溪，东风芳草绿萋萋。重来踪迹无寻处，肠断渔郎思欲迷。
宦情乡思两漫漫，深谢移尊带雪寒。去日苦多来日少，别时容易见时难。
云连断岸迷遥树，风引高帆过急滩。回首滕王江阁畔，不胜愁绪抚阑干。
三城处处是楼台，春望遥遥兴未灰。东去海门真咫尺，西临华桂亦蓬莱。
浮云世界漂残叶，流水光阴落早梅。旧日盍簪诗总在，几人先上碧山隈。
野蕨墙梅亦华筵，小炉残火更烹鲜。乍晴街市欢元夜，时雨农家卜有年。
菜吐黄花金满径，桃含碧蕊玉拖烟。登楼极目春无限，何处鸿音来远天。
倚栏犹自北风寒，忽忆皇都旧跨鞍。僻地且便新作业，有人来劝强为官。
诗篇一一从头和，奥灶纷纷冷眼看。种竹南园方十亩，龙孙迟尔长千竿。
袖手休弹一柱琴，羲皇世远少知音。独看银兔岩头易，三复铜人背后箴。
春去春来千古梦，花开花落百年心。昼晴倘有登临兴，棋局诗囊共半岑。
十尺楼阑三尺台，碧山绿水自周回。百年老树春仍媚，半亩方塘天亦开。
漫倚南山歌白石，谁从东海问蓬莱。安期一去无回首，且把新醪满瓦杯。
朱栏画艇碧波心，几被风吹雨打沉。晴日自除青藻尽，晚天仍系绿杨阴。
杯盘可泛元宵月，稚子能翻白雪吟。喧枥散林人尚健，何时还此盍华簪。
江门烟暝藏嘉会，粤秀峰阳起盍簪。九老衣冠联旧伴，百年诗易此幽寻。
凭观曲槛迁吟目，坐对方池静洗心。却忆高堂文敏度，清风啼鸟尚遗音。
峻如南岳千盘秀，洁比中峰万仞华。薶骨山中应化玉，飞魂天外亦成霞。
天际雪消春水来，融融春色锦江开。洪涛汹涌翻晴日，骇浪奔腾喷怒雷。
三月鱼龙多变化，百年舟楫几倾催。谁知大禹当年力，惆怅临风酹一杯。
朔漠风霜过暮年，独怜长路去绵绵。一家数口笼沙外，千里孤辀雁碛边。
听断胡笳惊陇月，敲残刁斗见炊烟。儒冠且莫轻抛掷，早晚徵书下九天。
长夜不眠思往事，老年芜学叹平生。拨残炉火知霜沾，挑尽灯煤待月明。
桐抱孙枝交瘦影，雁联宾侣带寒声。江南江北遥相望，烟水迷茫万里情。
柳暗春城絮正飞，晓寒犹怯试罗衣。尘中车马香风隘，墙里秋千笑语稀。
炊散榆烟来客舍，香随杏酪到邻扉。相逢日暮天街上，无处游人不醉归。
云木苍苍夏雨过，望中樵径入烟萝。山中惟欠流莺语，花比春深也较多。
浦溆春潮去复回，客舟风阻未能开。半篷残雪留寒在，几树斜阳送晚来。
望阙心随云影度，思家愁听雁声哀。京师要拟明朝至，先向江神酹一杯。
移家避寇逐行舟，野水无情处处流。人世几回伤往事，愁心一倍长离忧。
山中夜度空江水，石室烟涵古桂秋。惆怅此时频送目，蓼花凄冷露花浮。
江城五月飒如秋，带雨潮声咽更流。尘满空梁闻燕语，烟销残树见花愁。
登楼自可悲双鬓，临俎谁将献一筹。却忆题诗李嘉祐，独缘烽火叹长洲。
曾摇彩笔歌天马，更借单车访碧鸡。栈道西盘秦塞险，滇池东压楚宫低。
行台日月无来信，世路风波少定栖。莫向空山求薏苡，马援祠庙使人悽。
题诗慰我潇湘谪，洒泪看君巂外行。怅望故山俱万里，苦吟秋月向孤城。
风摧羽翼青云隔，尘满头颅白发生。世事近来无所爱，溪门春起欲归耕。
断帆秋水送将归，满目黄花细雨飞。泪尽报恩惟一剑，要离冢上血沾衣。
屈指同游四十年，感今怀昔夜潸然。共惊岁月奔如电，谩说蓬瀛别有天。
湖海自怜输陆羽，庙廊谁复似韦贤。何如满饮杯中物，醉向藤床抱瑟眠。
怯寒独拥骕骦裘，庭木号风夜未休。感客赋成天动色，美人歌罢月如钩。
园池葱郁看新第，村巷依稀忆旧游。别后思君何处是，漳河日日水东流。
绿酒青灯夜未央，酒酣还忆旧庭堂。帘栊扑地晓风细，花木满阶春昼长。
书剑都归缑氏学，儿童亦识郑公乡。年来奔走知何用，一涕汍澜此素裳。
当年紫马去长安，岂谓风尘早挂冠。丛桂长谣明月夜，据梧清枕白云寒。
共思河朔诸贤饮，还问平原十日驩。我醉欲为歌伏枥，恐令如意碎琅玕。
满庭黄叶满床尘，总为人疏鸟雀亲。与说病身应莫恨，何人不是半残人。
多买城南种秫田，匡床拥被日陶然。真成四醉中山酒，不踏人间十二年。
去年元日夷山曲，今日樵山仍自看。削壁恍疑接笋见，飞湍将并九溪寒。
侵坛细草春已动，应节芳樽谁与乾。知尔层轩清亦足，何如风磴坐云端。
兴入元冬百不思，匣琴流水过钟期。萧条敢薄袁安雪，俊逸同传李白诗。
天上星辰龙剑合，人间风雨梦魂疑。青山此去情何限，岂谓鹪鹩慰一枝。
经旬出饮欲空床，自笑平生为口忙。战退玉龙三百万，人间惟有鼠拖肠。
去岁兹晨捧御床，词头夜下揽衣忙。北窗高卧君休笑，剩有千山入肺肠。
玉署词臣未赐茶，閤铃刚被吏人挝。论心旧喜来今雨，抚掌新闻报落霞。
使节川河怀远道，朋簪诗酒惜春花。无缘更作联床话，空对宫槐看暮鸦。
渔阳草树不逢茶，柳外春声听掺挝。浅水菰蒲寒带雨，远村庐舍晓衔霞。
内臣大仆连行色，竹耳风蹄起玉花。明日郊原见芳事，牧人旟梦拥归鸦。
阿兄司臬莅松城，令弟辞家赋远行。吴楚相望萦别恨，埙篪迭奏蔼亲情。
山头晓月长亭小，江上秋风一舸轻。杨柳条疏不堪折，频频劝酒待潮生。
归舟五月发通津，腰带横金命服新。苒苒光阴双短鬓，茫茫天地一閒人。
庭前剩种陶潜菊，扇底全无庾亮尘。寄我嘉禾溪上句，年来诗律更通神。
飞梁千尺驾通津，顿使鱼城气象新。上下楼台因旧迹，往来舆马忆前人。
青云题柱谁无志，仙袜凌波却有尘。城上金鳌高阁在，傅枹伐鼓祀江神。
两度相寻两不逢，马蹄金谷醉春风。谁怜寂寞蓬窗客，坐对沙鸥落照中。
东厢扑枣及秋分，露颗风枝喜共君。明岁却烦君扑枣，可能迢递寄溪云。
文章见说献麒麟，内苑年年翰墨新。帝爱贾生知治体，世传孙策好丰神。
九泉别入修文馆，千载重宣作记人。书疏满堂凋落尽，不堪登拜为沾巾。
海榴花外送高秋，卧看长空片月流。野客梦回绫被早，清歌声助画堂幽。
旧书消日裁千卷，壮志驱人尚九州。独倚西风搔短鬓，洞萧何处起閒愁。
五云宫殿晚氤氲，箫鼓声繁万井闻。圣主未行春令下，侍臣先奏夜光分。
灯摇穴凤仪时尾，火映山龙补后纹。别有只鸡尊酒会，闾阎相劳正欣欣。
莫道君门远万千，千山仍与万山连。桑弧蓬箭宜如此，瘴雨蛮烟岂偶然。
理直不妨天下往，才高那受故人怜。孤根著地知何日，月白风清又一年。
草绿蘋香縠水纹，秋山寂寂冷斜曛。庭前双桂窗留影，时宿寒鸦与断云。
秋老江濒漾夕空，萧萧枫叶挂疏红。那知三泖清秋思，偏寄芦花一寺中。
梅雨晴时处处蛙，寻常家酿不须赊。老亲醉后盘餐散，瓶里初开夜合花。
熟睡孤峰最上台，雪深埋却醉形骸。一枝竹杖虽然瘦，曾解山中斗虎来。
毕钵罗峰回入霄，不通猿鸟不通樵。横空独木如飞栈，半月山人一换桥。
女桑新绿映宫槐，三月春风戴胜来。织就鸳鸯锦千匹，金刀先取合欢裁。
远结游窝怕近城，云峰窈窕阻人行。草堂一力资谁送，桤木三年树自成。
地吉不妨分佛界，山空亦好发书声。无心富贵知杨素，还恐骅骝入谷鸣。
满身云影湿津津，何用能空冀北群。踣铁犹矜千里足，连钱时动五花文。
帘前烛后暗追寻，薄怒佯羞笑自深。弄玉寄将充下体，簸钱时已极关心。
难投闲隙猧当户，易涉嫌猜麝染襟。早信个人心更暖，若为尪怯到如今。
闻有人间不死庭，遂歌招隐浩长征。巢鹤青松年共老，经泉白石色兼清。
神君迹化名空在，幽洞花深客自行。为语稽康仙分薄，纵逢石髓也难成。
怪得关前逐客频，匈奴早晚欲和亲。无繻应不空还汉，有舌何须定说秦。
雨气千峰营幕晓，梨花三月塞门春。凭君斗酒城头话，犹胜新丰店里人。
望里山川是楚乡，美人何处水茫茫。祢衡作客留江夏，赵壹辞家出汉阳。
鹤去未知芳草暗，雁来先觉白云凉。倚楼无限西风意，堪与千秋一断肠。
垆头竹叶千杯有，扇底桃花四月无。且放歌声满天地，莫开醒眼向江湖。
南人不复怜鹦鹉，北客何须怅鹧鸪。芳草斜阳看不尽，春明门外独踌躇。
百花洲畔木兰船，杯酒西风思黯然。客似长卿游已倦，人如小谢别堪怜。
江城暮色初回月，野树秋声尽入蝉。明日姑苏台上望，片帆落处是南天。
草草相逢楚泽西，红亭绿酒又分携。人生底事怜鸡肋，客路长教怨马蹄。
舒子州前柽叶暗，越王城里荔枝齐。十年归梦如流水，一夜随君下建溪。
春明门外半离亭，风雨时时送客经。十载故人应是梦，一尊别酒不堪醒。
吴江向楚茫茫绿，汉草连胡黯黯青。愁满关山归未得，天涯何处暮云停。
楚水东边别路多，秋风夜半动离歌。迢迢恨这关前月，独照行人过汴河。
曾从洞口送胡麻，一隔山门即海涯。自是仙郎忘旧路，桃花流水不曾差。
忆君清泪洒西州，经岁西园罢宴游。何事邻人调玉笛，夜来吹落满城秋。
一夜飞霜下井桐，忽闻玉树委秋风。早知难觅延年药，悔向南樵访古公。
斗下当年紫气微，曾惊神物吐光辉。不知出狱还何意，飞去延津竟不归。
水西亭院锁垂藤，水榭山楼昔共登。今日花开君不见，满窗风雨独悬灯。
畏寒谁复睹明星，破寺柴门手自扃。负屈以来经廿载，任教风雪夜冥冥。
美人家住白云乡，独上高楼枉断肠。丹荔剥馀蕉正熟，素馨开遍柚初香。
人间何处寻黄鹄，梦里分明见石羊。莫向凤凰台上望，秋风秋雨正茫茫。
相携莫怯晓风吹，盼盼天回一线期。田到荒年偏种玉，松于雪际更生枝。
因多男子嫌多累，不愿公卿但愿痴。团坐竟忘寒彻骨，敲冰共和洗儿诗。
净洗铅华迥不群，袈裟新换石榴裙。几回卖镜凌寒雪，何意开笼见白云。
拨尽琵琶鸣晓磬，翻残贝叶惜回文。十年抱志今方遂，多少须眉得似君。
秋雨连绵失所天，又闻鹿豕占馀田。可怜生计归黄叶，无奈飘零不值钱。
庆成礼毕宴群臣，乐奏钧天万舞陈。中使传宣催满饮，盎然和气蔼阳春。
执袪似不为分风，此去犹行羹颊中。天外灵根孤冉闵，小山德树秀林通。
为除鬼面存书骨，试释蛇魂允角弓。剩有石仓三百卷，嵯峨吾道米云穷。
芙蓉木末吹参差，鳏凤雌龙喟碧涯。树介孤生无侧理，女贞内美自秋怀。
涉溪以远虎三笑，逃竹于幽绿一斋。采秀樊桐今已矣，劳将酒脯祭文霾。
照我翡林珠玉丛，何疑身在白云中。千峰积黛连双髻，一水成沦隔数谼。
北海高情谁得似，东头隽望雅能同。名花如侍列茵几，龙盾鱼肠倚碧桐。
金山兀峙大江流，彩鹢乘风拥上游。演漾川流孤若鹜，萧疏人吏冷于秋。
苍烟荻户鱼鳞屋，野水蜒丁瓜步舟。白露蒹葭犹未远，王程何以慰辕留。
画角描眉妾妇妆，视高步阔英雄方。随人花样随人扮，到底家常茶饭香。
今古多闻迁史记，一峰何必我同年。先生存作垂千古，东白曰然我亦然。
先生老去铭当出，东白人来表可闻。却爱大流山上月，清光先到一峰坟。
耳边方厌一瓢声，心外宁贪万乘荣。可羡后来嘉遁客，谩欺林壑盗虚名。
击毬嬉戏动三军，乘势奔驰若有神。但见马头飞熌电，不教杖底起纤尘。
凤笙仙乐从归醉，燕子云窗倚望频。一代忠贤张仆射，莫忘天子动行春。
清流一带抱江城，望入西山尽月明。隐隐人家藏树里，轻轻渔舸傍沙横。
径中不睹陶潜迹，榻下空留孺子名。怀古伤今徒白首，夜深无限故乡情。
残春天色半晴阴，偶立閒亭伤客心。啼去黄鹂复相过，生来青草几时深。
歌成白雪应留和，酒忆高阳独不禁。最是王孙行乐好，马蹄过处足幽吟。
一年几到赵家围，每到围前泪欲挥。已有平田从水出，却无流客异乡归。
新堤近见黄牛迹，低畔还多白鹤飞。最怪老农解春事，挥锄犹欲向渔矶。
朅来间数白头翁，有尔清标回不同。此日说诗能化俗，百年看剑自家风。
春光好处心俱壮，月旦从人耳似聋。尘世一官任年少，酒杯常混野人中。
中原佳胜几龙沙，有客谈诗玩物华。漫忆白莲当日社，却怜新柳在僧家。
晚风细细归前席，烟雨濛濛湿暮鸦。得意看君须尽饮，百年杯酒是生涯。
征轺驾就出南州，又得相从上酒楼。南浦至今人送别，章江终日水环流。
怜余空抱苍生计，有尔还深宗国忧。此去九重勤夜半，鬼神端不借前筹。
万国寺璋向紫宸，禁钟敲彻曙光新。乾坤白白开青帝，阊阖森森御圣人。
星落天高金阙迥，烟生柳亸玉阶春。欲知此日龙颜喜，朝罢从容问侍臣。
何处沧浪此濯缨，金牛明月棹歌亭。请君试问东流水，曾共黄河几度清。
野人疏散便成仙，自在吾心自在天。红叶为谁流水去，白云留我碧山前。
烟传桑海三生石，月抱袈裟九月船。风物不殊诸老异，露华无语对潺湲。
风光天下已无双，万里云山尽树降。一笑出门天广大，不知尘外有沧桑。
开破云山第一窝，秋光无底镜天罗。云根一脉阳和动，添得灵源水气和。
湖上秋光碧万寻，吾伊声里日千金。莫教平地风波起，一镜秋毫坐古今。
白蛇中断赤旗开，四百年中梦两回。惟有终南旧山色，雨余犹自送青来。
宝地莲花不动尊，如何移足向红尘。请公但问金陵客，若个能抛火宅身。
炎蒸一室困尘编，坐忆山房滴暗泉。古寺晨游聊复尔，清溪夜发岂其然。
一天凉雨怀逋客，半壁残灯对老禅。清旦坐谣还至夕，空馀陇月向人圆。
山河襟带壮皇京，玉殿初瞻北斗明。五凤居尊仙仗拥，六龙御正晓钟鸣。
文班上应郎官宿，武曜中分列将星。大拜久悬黄石略，前筹何惮请长缨。
昨夜金星灿紫微，何来捷报马如飞。群才竞拟标黄榜，仲子能先竖赤旗。
最喜秋香生梓里，应知春色满皇畿。今朝暂醉槐黄酒，指日还看柳染衣。
苍枝玉蕊出山家，晚节奇香更可嘉。瑶朵疏疏蒙雨露，银缨兀兀灿云霞。
何郎月下飞觞急，仙女霜中点鬓华。堪笑东篱空似锦，可无陶令到天涯。
世路纷纷似奕棋，么么侧目未堪悲。局中巧拙谁能识，眼底纵横只自知。
横扫千军谁与敌，先争一著莫怀疑。谢安镇静无秦日，不在持书过户时。
年少才华紫电光，秋风八月桂花香。预知柳染宫袍绿，先植槐阴夹路黄。
未许旌旗观细柳，且看词赋动长杨。名高翰苑君家事，业见先朝有大梁。
折得蟾宫第一枝，清香犹自记当时。春深剑叶迎风舞，日暖灵根耐雨滋。
却忆琼英怀旧赏，还期玉朵灿新诗。丽人衔命将西去，沙畹宜通太液池。
珠江尊酒送行舟，灼灼文光射斗牛。莫讶当年衔虎尾，预知此去夺龙头。
云移帆影添杯色，风舞花丝作酒筹。嘱尔皇都得意后，紫泥封寄旧书楼。
节随葭管动飞灰，山阁阳生淑气回。乍见疏林霜叶落，忽惊大埔雪花催。
阳春有脚人应爽，残腊无情节独回。屡拟跨驴同踏雪，只嫌梅信未曾开。
不受尘埃半点侵，谁知城市有山林。鸟啼花落帘栊静，月白风清苑宇深。
酒熟时招邻父饮，诗成閒对细君吟。兴来策杖园中去，万紫千红自讨寻。
腰间锦带佩双龙，万里东来谒九重。剑外风烟怜独往，日边甥舅记相逢。
雪消汉水连天阔，春尽巴云入树浓。麟阁于今待勋烈，莫将韬略老藩封。
江西传檄奏奇勋，海上扬旗净寇氛。宪府论功谁并驾，铨曹书最已前闻。
大同金鼓惊边月，甘肃烽烟肃陇云。自古全才兼将相，莫教人说范希文。
道学千年说二程，涪州归诏促装行。也知西监非崇秩，自是清朝忌盛名。
天姥山高冬月小，浙江潮上晓云晴。归途纪兴囊中稿，风便何妨数寄声。
才名籍籍重交游，豸绣煌煌宠命优。身死空留忧世策，时危难得济川舟。
春深人惜甘棠暮，月落鹃啼宰树秋。惆怅手书才数日，却疑蝴蝶梦庄周。
随州诗句敌长城，况复登临逸兴生。瀑布泉流山自好，柏台公暇趣尤清。
洞间云锁人来少，桥险风高鸟度轻。笑我尘凡欠仙骨，肩舆空望晚峰行。
西风吹雨正重阳，征马萧萧客袂凉。棣萼情知离别苦，竹林归念道途长。
南溟水阔搏鹏翼，北极天高断雁行。遥想纪行诗满卷，莫将幽意吊沈湘。
画史曾闻顾虎头，诗情重睹郑台州。挥毫白练霜风起，研濯红丝雾雨流。
箧底灵文传赵璧，尊前奇气问吴钩。羊裘莫漫披燕邸，昨夜星芒动斗牛。
菰叶芦花又一年，任从儿女钓江天。于今赢得閒无事，卧月狂歌但扣舷。
行酒赋诗兴未休，谪仙临别又相留。棋声不断江村晚，风摺芦花傍客舟。
万丈云烟扫碧空，纵横挥剑截长虹。居然悟得真书法，果信笼鹅笔最工。
姑苏船上月溶溶，独系枫桥客思浓。雁影又微江又永，寒山寥寂但闻钟。
爱尔飞奴鶱翮轻，凭虚遥望转关情。日边似露奎星影，云里如移玉佩声。
乡园昔别已多年，月旦今评孰最贤。老我但知閒是好，丝瓜藤下枕书眠。
仆射新阡狐兔游，侍儿犹住水边楼。风清玉簟慵欹枕，月好珠帘懒上钩。
寒梦觉来沧海阔，新诗吟罢紫兰秋。乐天才思如春雨，断送残花一夕休。
博浪沙头触副车，潜游东夏识真符。风云智略移秦鼎，星斗功名启汉图。
商老已来宁少海，赤松还约访仙都。雍容进退全天道，凛凛高风万古无。
邛歊东望草离离，峡口春归未有期。怀古思乡两行泪，岂堪同在听猿时。
塞草黄云万里哀，胡天漠漠鸟飞回。汉家几见封侯印，曾系沙场白骨来。
洞庭湖水古今同，岳牧全收捍禦功。耕艺有田成岁稔，往来无客叹途穷。
沿堤新柳摇金缕，傍岸长桥卧彩虹。昭代拟脩循吏传，声华先已属观风。
绣衣骢马上金台，好是西川按辔回。甘雨一天随使节，清风千里断氛埃。
故园情思迷松菊，先陇恩光贲草莱。五色云开双阙近，朝阳争看凤飞来。
三十年前旧弟兄，一樽相对眼偏明。云山此去依春陇，车马何时复帝京。
世易蹉跎男子志，老难离别故人情。关中知己如相问，报道新来欲避名。
截断云根路欲穷，层峦步步入寒空。百年踪迹登临外，万里关河指顾中。
阳雁叫霜过北浦，晓梅含蕊候春风。杖头到处谁今古，云月溪山各异同。
年年二月便芳菲，极浦斜陂望欲迷。晓露垂青官道湿，暮烟笼翠野塘低。
谁家好句生春梦，何处多情碍马蹄。莫向东风怨离别，王孙归后亦萋萋。
野寺寒山天一涯，深春迟日柳风斜。每逢禁火怜佳节，却对残烟惜暮花。
蝴蝶梦中谁作客，杜鹃声尽不还家。因人吟望成惆怅，虚掷浮生负岁华。
楚天霜净落秋曛，雁影随声翻塞云。有迹沉波疑带恨，无心嘶水欲生纹。
月回沙渚光难度，风隔芦花静不闻。千载拟歌湘浦客，几人江畔怅离群。
溪月山花亦自真，乡园多似昔时春。不疑邻火烧红叶，但整麻衣揖故人。
行径苔深烟迹冷，南湖雨过水声新。渔歌隐听斜阳外，千顷沧波一梦身。
孤舟谁念客途难，千载身名系一官。野寺暮寻疏磬外，故山青隔远云寒。
莲花有社何年结，江月同君今夜看。闻道永新遗业在，才华知不负文安。
鬓发垂垂对岁阑，春光隐隐逼林峦。残阳度竹烟将暖，半夜闻钟声尚寒。
多病已抛身外计，得閒犹是眼前安。年华又向明朝起，重把云山次第看。
故山南去思依依，苦行终身愿不违。红叶霜馀孤屿静，碧流天末一帆归。
定因夕照移堤柳，应为新楼改竹扉。易见堂前相忆处，几多诗句入玄微。
轻风晴日荡寒阴，共拂春衣向碧岑。掷石傍村童子戏，逢人觅路麦苗深。
漏天界断三峰影，曲涧萦纡一杖寻。不觉山钟催日暮，归途犹得共长吟。
古观新庵咫尺间，清风何处意相关。东林白业原无累，北郭黄冠亦自閒。
一派松山青突兀，半边烟水碧潺湲。物情变幻谁长短，台榭依然凤不还。
翠微孤耸隐重城，临桂登临倍动情。千载藩屏归洞壑，万家烟火似升平。
南薰想像亭犹在，北极空濛日自明。谁道沧桑多变易，秋山如画晚江晴。
一峰高锁不从今，豪贵亭台世共钦。登眺此时随极目，笙歌何日断清音。
风飘碧瓦垣多缺，草满瑶阶树少阴。胜事已空山独秀，层崖夕照紫云深。
漓江秋谒上皇祠，今古平观世未移。民愠此时无用解，天风何事尚频吹。
山连韶石云归晚，雨暗苍梧雁度迟。洵是垂裳能至治，一回瞻仰不胜思。
别揭香台榜上名，镜花溪月任相争。眠云客冷人间世，留髻僧高物外情。
绕砌碧流秋水净，入帘翠黛晓峰清。随时了得安心法，婚嫁徒忙笑尚平。
昭江握别问行藏，瓢笠飘然入楚乡。应为石光身世幻，还怜雾隐道风长。
虚舟笑我中流滞，矫翮同谁天外翔。锡卓岳云追往哲，等閒煨芋亦清香。
晚泊苍梧春雨晴，晓过七寺水云清。门环空翠饶山色，社集群英不世情。
法运岂应长寂寞，真风原可远流行。随缘隐显前贤事，珍重岩阿道易成。
何处晴峦耸梵宫，杖头遥指隔寒空。石关深隐千峰日，华盖低垂万壑风。
花落层崖香雨散，云沉苍树碧烟丛。幸随龙象同高步，一会灵山信异同。
孤高迥出青霄上，万岫千山落暮鸦。自有鹤翎垂石发，还将云影作袈裟。
峰边晚翠停寒月，天外残阳起夕霞。旷劫胸怀今日事，十年魂梦未全赊。
赤舄金门候晓钟，仙阳何处觅仙踪。潇条九日无茱菊，摇落千山见竹松。
甘露已擎天上月，焦山犹束海门东。扁舟会有逢君日，一笑南徐又梦中。
山寺悬登客住船，晚逢佳景亦延缘。潮生远海风行地，云扫长空月满川。
浩笑出门真万里，重期促席是何年。平生亦有忧劳念，总为浮名恐不然。
庭前老柏几经秋，天外来禽两白头。一类两雏皆颖异，抽毫纪盛总贤流。
莫奇兄弟同三窟，直羡飞腾视九州。再指画图明瑞应，曾闻积善有公侯。
蜀葵相映海榴红，小院春光日日同。辰下适逢端节至，花前休放玉瓶空。
香山同社只九老，淮海异时迎八公。暮鼓彩龙还竞渡，精神费尽一标中。
红日三竿睡始兴，无端神爽忽然生。还山不觉年高迈，举世谁分此浊清。
满酌流霞冰玉映，朗吟佳句蕙兰馨。绸缪不尽东床念，云外归来鹤一声。
解组归来二十年，种瓜无地秫无田。半松半竹缘风壑，时止时行任管弦。
绮陌不知花柳醉，老年惟望子孙贤。有家若便求身教，身教求来却万千。
迅雷宵昼雨盆倾，雷既收声雨亦停。原溉极蒙三日下，海收尤快一时晴。
莫于俯仰愁空乏，间有侵蟊亦告成。重载往来须有备，江台亟为借官兵。
童髫曾共此弦歌，流水空惊岁月过。旧学尚馀诗壁在，老年无奈酒狂何。
故山渐觉游人少，末路应嫌恶少多。索寞丘园成白首，上方长剑倩谁磨。
几度都门送故人，每回时节倍伤神。驿亭杨柳秋狼藉，独有黄花带露新。
筵开华月照回廊，共对秋光别意长。晚市旋沽樽正绿，霜阶薄采菊初黄。
双飞凫舄辞丹阙，一点郎星照紫阳。别后佳音应洗耳，明时有诏策循良。
日永湖山桧影斜，微风时堕紫藤花。道人无限江南意，更写筼筜向客誇。
霜清石出见波痕，岁晚江湖日易曛。云气压空寒欲堕，滩声到枕静偏闻。
一汀烟雨鱼吹浪，千里蒹葭雁叫群。不有故人相慰藉，他乡愁绝更销魂。
銮舆亲御日华东，令节凉生苑树风。列彩分明人似玉，流珠飞鞚马如龙。
欢呼共赞超腾疾，挥霍争看变化工。合乐开筵歌在镐，葱葱佳气五云中。
雄关积翠倚岧峣，碧树经霜叶未凋。万里风烟通紫塞，四时云雾近青霄。
层城窅霭山连雉，绝涧霏微石作桥。南北车书今混一，行人来往岂辞遥。
山前树底碧迢迢，试问源头出处遥。斜落石梁疑饮涧，远趋沧海欲吞潮。
声从夜雨添来急，影逐晚风吹不消。太液池边春似锦，绿波长带翠烟飘。
异卉奇花旋觅栽，便看粉蝶过墙来。紫兰破萼风前吐，红药翻阶雨后开。
儿子学琴初授谱，邻翁携酒强衔杯。人生得遂幽栖愿，不管黄鸡白日催。
天上归来葺敝庐，买松移竹事幽居。喜从邻里团新社，得教儿孙读旧书。
芳草池塘清涨溢，落花门巷绿阴初。莫言疏傅金都尽，颇似颜含乐有余。
金炉香炉翠烟收，凉月萧萧夜馆幽。梦破梧桐干叶落，谁家长笛倚高楼。
洮云陇草都行尽，路到兰州是极边。谁信西行从此始，一重天外一重天。
风生竹径迷深绿，雨过莲池浴腻红。铜镜对妆临牖北，练裙题字戏墙东。
芳谢菊葩含重露，瘦侵梧叶著轻霜。凉宵怯扇藏纨素，远路将书写纸长。
残雪喜传三腊信，早梅欣报一痕春。寒欺独枕鸳惊梦，闷结双蛾翠敛颦。
自是南方气候迟，罗衫十月尚相宜。何人绣水衔杯日，不似金陵揽辔时。
天地风尘三尺剑，江湖岁月一篇诗。只今已是功名晚，况待星星两鬓丝。
蹉跎三十未成名，况复时危事足惊。岁月逼人浑似梦，江湖浪迹若为情。
已知干禄无他术，可信为儒误此生。多谢知心能念我，归欤献岁对持觥。
眼见兵连婺女城，吾邦骚乱若为情。已应恤纬无他策，要复穷经了此生。
少室山人空索价，杜陵野老欲吞声。荒村避地相来往，日暮班荆盖共倾。
解䌫钱塘过五湖，童蒙求为指迷途。方池墨晕春波净，别馆书声夜月孤。
十载交情如一日，九师精义重三馀。愿君莫作飘然计，正讲濂溪太极图。
冥鸿风便偶高骞，路阻云程尺五天。故国迢遥足归梦，礼罗疏阔竟遗贤。
莫言张翰莼偏美，须信相如璧自全。寄语山灵勿相拒，草堂已赋卜居篇。
渭水秋声动万竿，小窗新雨一枝寒。坡仙老去风流尽，谁向何山秉烛看。
官河春水绿悠悠，水上人家尽画楼。买取吴娃三日酒，放船直到百花洲。
高台千尺对层峦，只许吴王醉里看。山色不随勾践去，游人还得倚阑干。
郑监风流老不衰，倪宽头白更应痴。吴越英雄已泥土，欲从江海问西施。
百花洲上百花开，花是吴王旧日栽。吴王去后无消息，岁岁看花人自来。
白云垂柳露毵毵，听彻金鸡月满潭。千里汴堤尘拍面，梦从淮左过江南。
别有幽溪路自通，坐看秋镜挂墙东。乍移巨海澜生紫，忽坐仙舟灯已红。
雨洗晴来天汉杪，月明人住水都中。四更照彻清讴发，绿竹乌纱影许同。
赐环簪笔侍明君，待漏趋朝对夕曛。未有尺书能寄远，谩思尊酒共论文。
吟看雁影横秋色，坐对灯花落夜分。不识滇南贤太守，也曾相忆赋停云。
东山中峰天汉连，紫筇丹屐共云烟。高卧正怀谢太傅，莫令小草后人传。
老碧疏松共岁寒，幽怀惟向此君宽。萧萧数笔倪元镇，幻出林峦秀可餐。
山空木落白云寒，咫尺溪山万里宽。为忆云林清閟阁，烟霞满纸正堪餐。
淡抹轻妆弄晚晴，花开簇簇影亭亭。天培仙骨呈清瑞，风吐龙涎出素馨。
碧笋攒云初破蕊，紫茸含露正当庭。怪来诗思清如水，吟倚阑干醉眼醒。
浮云出没翠微中，淡紫深青远近同。此景峥嵘真可畏，愁怀郁郁正无穷。
远道归来把一麾，转头零落又成悲。旧家只有葡萄在，从此无劳说荔支。
岁华欲宴严冰霜，山林万木皆摧伤。天意独尔储孤芳，根柯屈铁何坚刚。
冰花竞发先春阳，傲睨六雪纷回翔。珠玑错落生夜光，天风习习飘清香。
姑射仙人整靓妆，铅华净洗曳素裳。江妃缓步鸣佩珰，缟袂轻举声铿锵。
翠禽飞来月色凉，玉笛吹断空徬徨。举杯浇我铁石肠，浩歌一曲天茫茫。
池头新涨涌盘涡，宿雨初增太液波。明月有时沉宝镜，好山终夕蘸青螺。
自缘江汉朝宗近，怪得鱼龙变化多。万顷汪洋涵帝泽，不须天上挽银河。
五月薰风送晚凉，海榴成子日初长。参差半向花间出，错落偏宜叶底藏。
红玉晕肌空赋色，骊珠充腹半含浆。遥知岁暮重来赏，醉里须分一颗尝。
横海建牙雄节镇，伏波选卒冠军名。共看分阃诗书帅，尽道中朝仁义兵。
函持穹土虽无外，震击雷霆自有权。万楫齐飞波瀰瀰，三军尽肃鼓渊渊。
砥平溟涨绝惊澜，宿怪消藏不敢干。自是顽苗来送死，况逢义武有除残。
陌上纷纷来往多，楼中隐隐动笙歌。行人回首陌头望，天上人间若柰何。
暖风初散隔江烟，黄帽催呼早发船。夜雨自添沙草色，春潮不动海鸥眠。
已间花县良侯政，更爱芹宫博士贤。生齿渐繁民俗化，倦游今日是归年。
栖遁山门拥薜萝，旧游离索怅怀多。珠投皛皛回霄汉，藻思纚纚绚绮疏。
相府居停连数武，通家义重一相过。留宾愧我无鸡黍，兴尽平原奈尔何。
草堂睡起怜孤影，忆到增城莫可寻。杜宇年年枝上血，鹡鸰夜夜梦中心。
剑同王气沉秋水，星暗流云失羽林。鼙鼓中原睢泪尽，不堪风雨独哀吟。
大业曾教好自期，梯云楼上日相随。独传黄石书三卷，说向青萍酒一卮。
碧血难寻天地阔，幽怀无诉鬼神知。茫茫何处看华表，愁绝吾生鬓欲丝。
横经日日缀鹓班，致主无才独厚颜。追忆旧游春醉处，梦魂常绕歙州山。
宵严羽卫听宣麻，细柳巡行众不哗。朔气九关屯虎旅，军声千里震龙沙。
河山自昔雄三辅，吴越于今总一家。何事受降仍未筑，白头挥泪坐闻笳。
邮亭风急雪纷纷，目断南天雁几群。白眼同为千里客，青山何事独留君。
江南昨夜孤舟雨，淮北今朝日暮云。处处山城唯战鼓，不堪回首赋从军。
看山午发澄溪浒，度岭钟鸣日已曛。百里川原平入眺，九霄星斗倒垂文。
短袍席映疏林月，高枕窗含叠嶂云。欲访遗祠悲草木，早衰真愧道无闻。
良友竟亡悲凤死，遗编虽在泣麟穷。休论十载追趋地，只漫千山梦寐中。
青草渐生今日雨，白杨时动故园风。抚坟岂称酬知己，愁绝春原薜荔丛。
不应山雨夜频过，岂为茅堂隐薜萝。霄汉几年劳日月，江湖随地足风波。
长沙谪去君恩重，彭泽归来酒债多。即看才高终濩落，古今贤达总如何。
行寻流水从吾好，卧看青山奈尔何。永夜松风扫星月，经旬衾枕傍天河。
身闲渐与仙人似，地静频闻山鬼过。短剑秋深思故国，白云回首万峰多。
阜成景物色鲜妍，绿绕郊原芳草芊。尽怪池鲸逢雨动，还看石象隐云眠。
朗村澄澈千溪月，野树阴环万顷烟。自是此方濡德泽，三农在在乐腴田。
一自移家禹会村，十年不出草堂门。旧时桑梓今看尽，夜夜九山劳梦䰟。
望淮轩上客来频，多有江南故旧人。云起八公帘半捲，风传百和酒初巡。
吴艘顺下帆如叶，海鹤横飞翅若轮。日日倚阑图画里，不知身是异乡民。
游子廿年来故乡，里闾访旧半存亡。买羊上冢逢寒食，骑鹤缠腰对艳阳。
花信风高红雨急，濠梁水暖白鱼长。江南父老临门待，带得亲知字几行。
卧病经春鬓欲斑，远劳书札到空山。已拚樗散成沦隐，岂有筹谋济世艰。
万里云霄黄鹄举，一溪烟雨白鸥閒。明公忠孝恢前烈，拭目旌麾早渡关。
鸡犬千家入万峰，武陵幽绝划然通。春阴云气连村白，夜雨桃花满涧红。
试按方舆探地脉，偶询风俗念民穷。年来已觉经过数，莫叹浮生迹类蓬。
高树鸣风客喜晴，冻云疏朗日华生。溪头小郭烟千灶，岭上孤亭路一程。
涧壑有威冰皎洁，江山无物气澄清。民心趋舍关初政，邑有弦歌是武城。
风水苍茫踰岭涯，桥头萧索问田家。山寒草色忧疲马，林晚风声恐宿鸦。
爱客谁开村瓮酒，对床亲拨地炉槎。野人滋味真便得，但恨溪梅不见花。
栏干百尺倚潇湘，秋水蒹葭望一方。莺语有情依楚树，雁声何事避湖霜。
阳春曲好轺车静，云梦舟轻簜节光。欲候归程投井辖，鹤楼江色在壶觞。
未明鸡黍出山厨，骑引林塘径复迂。屋角淡烟笼翠树，村前新水漾青蒲。
岩云起处鸠呼匹，梅雨来时燕乳雏。电火光阴春又夏，一身何补走长途。
偶借山家作公馆，曾誇公馆似山居。酣眠且就藏春坞，静坐还怜涨绿渠。
问舍何方如栗里，阜民无术拟华胥。趋程预作凌晨想，回首高林思有馀。
导骑迂回出涧滨，青山晓雨细如尘。摘茶坞口犹含冷，布谷枝头欲送春。
处处桐林花片尽，村村秧水绿针匀。湘中气候难将息，药裹长随作客身。
越水楚山同一云，几人皓首谈雄文。长松落落倚苍璧，老凤迟迟翔紫氛。
万里风云看石火，百年人事付朝曛。何当负耒寻禹穴，寄迹海鸥相伴耘。
名公为政记当年，老骥长驱不受鞭。破柱摘奸风力在，伐棠遗爱口碑传。
郡符脱略还开径，戴礼精深晚事笺。谁念疏庸老门士，青袍犹自映华颠。
草白花黄霜已深，调孤弦缓负知音。全生岂尽庖丁技，三乐终非荣叟心。
遂枉文章归白社，尚纡瓢笠寄东林。难忘高谊惟今日，指顾湖山起越吟。
重问当年旧六朝，干戈经处可萧骚。隐囊塵尾应零落，石阙华林自寂寥。
白板扉存知尔在，黑头公贵有人骄。孝标著论交堪绝，犹向兰心说梦蕉。
风雨飘摇已覆巢，遗雏戢翼敢譊譊。间关谒帝君亲事，变姓投人任侠交。
无力运椎徒眦裂，有歌和筑未牙聱。欲为决策冯詹尹，知在全乾第一爻。
真觉从前事事非，息黥补劓破重围。不求甚解书常读，亦欲无言麈岂挥。
衣制水田领尚阔，冠裁竹箨发堪晞。欠申曝背茅茨里，惟待春深上钓矶。
家瞰江流日夜驰，恩仇回首梦中悲。望门隔岁思张俭，复壁移时出赵岐。
南渡只余花作曲，北来每听角横吹。故人寥落星辰在，劳尔临风劝酒卮。
卿家难弟复难兄，诗礼相传廑过庭。派接鲁邦承教雨，天开东壁见文星。
八州事业空尘土，三孔衣冠尚典型。沐浴精光今寂寞，愿从洙泗受遗经。
武夷峰翠霭氛氲，九曲佳游又属君。父老总传河县政，溪山应续考亭文。
仙凫自识云边路，逸骥宁随枥下群。遗爱好栽棠树遍，相期腾踏上青云。
水风烟月可同吟，骨格才殊冷不禁。著眼固怜阳艳态，到头谁得岁寒心。
一百五日正欲暮，三月尽头犹是春。把酒对花须大醉，人间谁主复谁宾。
一一方诸镜样团，金壶沾墨岂无端。万年枝上天香尽，遗恨青天碧海寒。
东吴胜地黄山麓，北海上人心远楼。闲爱白云飞海峤，静听春雨过沧洲。
复公诗好不可压，郑老官馀曾共游。荠滑笋肥加晚饭，得参世外有扬州。
宏兄身在空花室，梦幻无边苦忆亲。要认东风真面目，直教重见北堂春。
夕阳半落乌衣巷，春树多迷绿野堂。无事山樵虽不出，也愁风雨暗高岗。
木笔花开春已深，十分闺思向谁吟。煖风吹破游丝梦，故折琼芳比素心。
翠袖笼颦怯晓寒，欲妍花貌苦无端。黛蛾拂得春山远，不负飞鸾桂影团。
天水双双桂影团，喜符佳谶上眉端。外家风采今犹在，长啸空山鹤发寒。
马蹄遍历雪花天，客路惊心又小年。寒满疏林时序改，晓侵野色雾烟连。
故园何处梅花发，瘦影横空沼砌边。已报春光消息近，驲亭索寞怅风前。
四面巍峨石是山，半分翠色半江湾。舟从返照沙边系，鸟带斜阳树里还。
望眼每穷峰巅外，快心只在水云间。相将故里无多路，好与凫鸥共等閒。
门前流水碧漫漫，久育灵鲲长羽翰。乍见泮池鱼露角，还期溟海翮高抟。
若非破浪乘风志，谁作中流击楫看。阅世莫言知遇晚，临渊宜羡网正宽。
生来品质自轮囷，饱历风尘栎社春。只合交柯乡里树，何当浑入梓楩伦。
草堂冉冉带春星，辉映郁葱绕户庭。曙色当窗流霭碧，兰芽向日拂砌青。
娱孙漫效分甘老，贻训应知学易丁。眼下未须闲计较，先人旧有一函经。
谁挑春色出园林，泄漏花情婀娜音。吻带馀香闻柳巷，声翻浓艳动芳心。
趁花恋蝶游魂倦，啼树惊莺怯语沈。欲买何人凭议价，妆台忙堕黛鬟簪。
幽寻何必谢家墩，树色岚光叠叠浑。山鸟不猜忘机老，啼声如劝酌芳樽。
欲凭真率消长日，且藉徜徉狎放言。隔断炎尘无溽暑，林端新月挂微痕。
白蘋红蓼正清秋，苕霅聊为汗漫游。黄菊东篱元亮径，绿蓑西塞志和舟。
人言老矣终何用，自笑生兮本若浮。薄有勋名在丘壑，山中初拜醉乡侯。
浪迹非轻去故山，扁舟时往亦时还。生来丘壑元成癖，老狎渔樵也不閒。
漱石枕流千嶂里，浮家泛宅五湖间。他年苕霅收遗逸，倘许元真共一班。
隐德从来亦不孤，千秋知己岂终无。纵闻丹诏求遗逸，只合青山著野夫。
盛世未应成党锢，逃名吾自学袖屠。廿年素饱烟霞趣，羞更攒眉说畏途。
新秋木叶报蓬庐，几见亨途问索居。若下一条衣带水，使君三日鲤鱼书。
浮云自失论交后，落月长疑入梦馀。莫向旧游寻宦迹，鬓毛今共白蘋疏。
翩翩行旆逐西风，十郡材官指顾中。屈指大廷推第一，河南宁羡汉吴公。
珠履三千各赋才，向来门客尽邹枚。高牙大纛鸣鞭去，白日遥登古吹台。
高人好琴得天趣，开窗静对梅花树。江空岁晚夜深时，丁丁似共南枝语。
淡香疏影太古音，个中乐趣清且深。等闲三弄梅花曲，花不在梅花在琴。
鸟林赤壁江东注，千载曹刘争战处。黄州迁客雪堂成，水落山高天薄暮。
扁舟一叶溯流光，洞箫吹月鹤横江。自从两赋留传后，世人不复谈周郎。
我闻在昔天随翁，浮家浪迹笠泽中。笔床茶灶随所寓，润物搜肠情兴浓。
七泽三江通甫里，一叶扁舟五湖水。年来遁世避风波，不知长在风波里。
几年作县山城里，只缘五斗官仓米。终朝汨没簿书间，矮屋抬头头不起。
可堪时事日巳非，赋归岂为乡里儿。候门童子望我久，奋飞不得嫌舟迟。
风雨茅堂入夜寒，一尊相对共清欢。盟深鱼鸟便林壑，病中烟岚痼肺肝。
孤烛话残衣袖薄，小山赋就茗瓯宽。老怀时事频惊慨，意气相逢引剑看。
寄迹荒城似谪居，还家病骨恋箯舆。山横雨翠秋容净，林缺霜红野眺舒。
忧国多虞怀耿耿，信天定分意如如。独怜万卷成焦土，遗恨连艘失载书。
满城风雨怕开门，狼籍春泥少更分。缃帙散陈閒昼晷，山庐在望隔秋云。
中军李牧谁今许，东海田横异昔闻。病思时艰徒懊恼，酒杯诗卷谩酣醺。
杞山秋高风日好，独扶藜杖步晴冈。达观浮世身如寄，任侠当年气自降。
云水茫茫去鸟没，烟霞隐隐归樵双。清林孤眺坐成晚，遥见疏林明夜缸。
欲向西风酹一尊，乾坤何处著英魂。百年事过风前烛，千古名传海上村。
香火半龛谁地主，孙枝一叶是君恩。夕阳满地伤心泪，付与江流自吐吞。
僦居残夏入高秋，世难存身迹漫投。瘦骨棱层刓坐榻，故乡艰阻赋登楼。
山中猿鹤多归梦，天末风烟倍客愁。万类两间同逆旅，远游还问武陵舟。
涉历危途次水村，支离病骨傍人门。满林枫叶秋声碎，四壁寒螀夜语繁。
客况春温怀地主，邻家社会忆乡园。卜携便觉情无限，回首霜空欲断魂。
三月风光今又暮，四郊雨意喜全收。春愁无那凭桑落，午梦将成破栗留。
乡国创夷谁侧席，故人丰采独登楼。空林暮色增惆怅，何日东冈续旧游。
诗句远投多病客，野心无那不羁猿。秋来旷度频萦梦，老去端居独寤言。
困鹤风云羞短翮，蹲鸱伏腊饱荒园。剡舟迟尔维星石，起我高谈雪浪翻。
夜雨僧斋滞客舆，清灯高榻信吾庐。玄谈种种浮生外，茗碗深深坐醉馀。
云路造天无款段，野情随地有华胥。廿年回首红尘梦，寒影空堂自爱予。
木落江空雁影寒，西来紫气梦中看。遥闻负弩諠驺唱，谁复停车问鹖冠。
金马可能淹吏隐，奕棋曾否似长安。囊携食本钱馀几，我欲移舟乞一餐。
琪树分阴日已凉，之官万里趣行装。塞鸿南向风云迥，宛马西来道路长。
水落石汧秋漠漠，山连秦陇树苍苍。远人互市心愉悦，共沐皇恩雨露香。
丞相祠堂曲水涯，祠边仍是相公家。千秋若解收金镜，万里何缘枉翠华。
门外犦牲兼絮酒，岭头松树夹梅花。人间不乏牛仙客，长揽遗编费叹嗟。
忙是挥毫静弈棋，雕阑日转梦回迟。时从王右军临帖，戏学张京兆画眉。
傍水近开三益径，停云徐咏四愁诗。新来最满平生意，楼上看山独坐时。
落英千点暗通津，小有仙巢问主人。狂客莫容刘与阮，流年不管晋和秦。
桑麻活计从岩穴，萝兔芳缘隔世尘。只有白云遮不断，卜居还许我为邻。
庭前柏树手摩挲，世寿宁如僧腊多。何物与师相伴住，楞伽山色石湖波。
东风吹骨软于绵，病沈愁潘煞有权。较绿量红花债负，斟浓酌淡酒因缘。
三更坐月蟾妃觉，十日衔花蝶使怜。短帽轻衫休拟罢，西山蹋遍柳枝烟。
云窗梦破十年春，浅笑深颦隔一春。时节风光浑似旧，灯花一颗照愁人。
我逢新岁兼新病，君梦故园登故山。木杪啼猿行问讯，枕边流水莫潺湲。
罙春古甫同谁往，绝壁孤云只自攀。怅恨无家傍林谷，定应何处小乡关。
綵鹢朝天赣水过，喜闻儿听鹿鸣歌。岂应驹步能千里，得际龙飞第一科。
培植深根皆祖泽，光荣奕叶总恩波。谢安挈带同随计，杏苑春风待振珂。
公暇鸣镳郭外行，池塘春草梦初醒。构堂临水岂无意，浴鹭游丝俱有情。
仙听尊前谈葛令，行吟花下序诸生。浮邱胜事千年在，汤沐依然赵尉城。
閒去看云碧海东，蓬瀛端在海门中。波涛萦绕双山出，草树交连一径通。
崖冷石侵芦渚月，浪摇香落橘洲风。楚天归客鬓垂白，疑是酿泉来钓翁。
兰叶荷花香满庭，坐来炎雨霁空冥。帘开高栋一星出，酒对故人双眼青。
沙柳阴森如待折，候虫凄断若为听。间从聚散看身世，天际浮云水上萍。
往岁麻衣出宋中，黄巾流乱太行东。天王诏下军符急，御史兵来贼垒空。
筹策自同诸葛亮，谏书人比息夫躬。可怜回首过逢地，万井春烟袅暮风。
步随芳草惬寻幽，踏遍山亭与寺楼。情入暮春多感慨，地过名士亦风流。
川长渐觉三花远，雨足因占二麦收。南望岳峰苍翠里，到时深恐白云留。
北海南云递渺茫，宦情乡思共悠长。连床喜见风流在，同榜犹传姓字香。
柏署高秋惊燕雀，山城薄暮下牛羊。如何不醉还成别，孤负霜天月满墙。
瑟瑟悲风起墓林，亲容何处可追寻。九原徒抱终天恨，三釜难忘此日心。
飒沓秋空时作籁，萧疏白昼自成阴。谩将绘事传遗迹，耳底无声泪满襟。
草堂不厌客过临，清暑销尘带石林。溪静白鸥晴泛影，树幽黄鸟晚留音。
绮窗分榻帘阴转，银烛移樽漏滴深。向秀不堪邻笛感，墓亭秋思易伤心。
青溪载酒共追寻，云气寥寥别院深。花覆绿萝三径转，日移珠树万行阴。
玉壶自隔人间世，白石同追物外吟。欲解朝簪犹未得，冷风聊借一披襟。
山下平平百顷田，人家多厌粥和饘。不应限却东南地，丰草长林塞眼前。
四面青山似画图，烟云旦晚自模糊。好风吹散西边雨，独见晴峰碧汉孤。
客里重阳菊正香，衡文事了促归装。弟兄未尽登高兴，仰看青云数雁行。
十月梅花早报春，相思谁是赏春人。山亭独酌杯中酒，颠倒东风却梦君。
我闻有客来瀛岛，赠君一本无名草。九天沆瀣洗逾香，万里扶摇吹不老。
奴薜荔兮婢女萝，甲马营中无襁褓。试向屈原骚里寻，又对文王琴中讨。
始知此草有芳名，古来君子同生道。馡馡新茁马氏儿，穆穆还为谢家宝。
君今移种读书堂，春风秋露长相保。声名都在此中传，不必区区问商皓。
绿杨春树荫芳邻，中有夭桃别样新。马上不烦频指点，好花应笑白头人。
蚤谢青袍餐紫霞，春风到处即为家。经翻贝叶禅心寂，鼎煮黄芽仙气赊。
百斗陶陶天作幕，千言纚纚笔生花。情深把臂怜同调，惭负琼瑶报木瓜。
蒿目风尘赋倦游，恩深赐玦拜宸旒。人生若梦老方悟，世事如麻病亦休。
华发羞为丹毂恋，旷怀好共赤松谋。堂开姱节书千卷，枕漱閒閒伴海鸥。
澹烟芳草共萋萋，缭绕长堤极目低。素食已应惭仗马，生还那敢望金鸡。
一犁独把无遗业，万里携孥任老妻。日暮愁心何处是，八壶东畔五侯西。
落魄长安不见春，百年荣辱梦中身。堂堂岁月双蓬鬓，碌碌乾坤一旅人。
国内交亲閒屈指，天涯回首正伤神。和风阻水浑无赖，南望湖边又问津。
远道音尘定是非，西原空切脊令悲。浮生鼎鼎只如此，合眼时时还见之。
青草池塘幽梦断，紫荆风雨暮阴移。人情一别消魂后，轻易繁霜入鬓丝。
壶亭佳处作春游，春萃壶光越分幽。竹下踏歌同岸帻，花前呼酒错觥筹。
云开晚照初移席，天落平波好放舟。却喜閒身浑健在，敲扉还许数相求。
玉树清芬不可扳，远书幽梦几间关。须知天上归田乐，早信人间行路难。
千里不辞重命驾，一灯相对共开颜。青枫白露今摇落，惟有松枝待岁寒。
笔峰送客到康家，出海胧胧月有华。归去柴门吠山犬，竹园乱踏影交加。
年年箫鼓看划船，士女如云白苧鲜。不见青青河畔草，遗孩何处噪乌鸢。
星横碧落雁初归，徙倚虚庭入望时。声断紫箫花底凤，露寒丹桂月中枝。
病添司马金茎渴，梦觉庄周玉蝶迟。孤剑十年犹是客，半生双鬓易成丝。
越江兰桨晓春移，宿雨初收水满堤。处处引童耘旧陇，家家牵犊试新犁。
桃花带晕红犹浅，柳叶拖金绿未齐。客路正愁行不尽，玉莎丛里鹧鸪啼。
高楼凤去琐寒烟，风物江都已惘然。胡地夜笳惊戍马，汉宫春色怨啼鹃。
乌丝老去毡房冷，黄鹄歌残毳幕前。生入玉门犹腐骨，不知青冢草芊芊。
閒杏欹桃最可怜，东风飖漾绿丝牵。金衣公子饶簧舌，绣陌行人繫画船。
隋帝宫墙千树雪，陶家门巷五株烟。闺中悔杀封侯事，几度登楼思惘然。
满径黄花桑落酒，送客关门折衰柳。涉世空怀失路悲，干时自乏谭天口。
片刺侯门不得通，桂薪玉粒哭途穷。半年逆旅貂裘敝，一剑飘然马首东。
劝君休下杨朱泪，客里秋风易憔悴。伏枕愁为越国吟，吹箫归向吴门醉。
此日诸侯厌布衣，可怜穷达世情非。君归莫叹行装薄，多少空囊人未归。
故人曩昔春前别，武陵桃花溯游楫。万里遥寻歌凤台，三年不出啼猿峡。
吴王宫边今复春，重来此地访情亲。还将旧日相思意，对汝垆头邂逅人。
纨扇秋风怨未消，长门明月望空遥。人生失意无南北，何必天涯叹寂寥。
西望苍崖意已倾，怪来天道与人情。云头似墨朝垂幕，两脚如丝夜拥绫。
三约两违真未信，百忧千算卒无成。相看独有南山老，打硬犹堪逐后生。
翰墨风流自足传，几人窥灶少晨烟。何当也学萧公子，漫写青山换酒钱。
兔魄分秋影更圆，禁城相对益堪怜。素波渐转金河里，宝镜俄悬玉殿前。
地静寒生桐叶露，天空香散桂花烟。斋居犹有通宵兴，一别西风又隔年。
惨淡浮云半楚天，尺书遥下酒楼烟。旧庐刚认梅花国，小隐兼得桂树篇。
鼓枻风来湘浦瑟，闻钟月上洞庭船。尊开尚忆陶公醉，慷慨空怀白社贤。
欲绣肝肠买素丝，壮心犹许绣须眉。身轻柳絮黄金客，面赪桃花白皙儿。
颍水狂夫时骂席，太原真主识看棋。药门惯贳屠门酒，对月长歌仗剑知。
世局年来事事新，都随大运转风轮。避喧静对寒塘镜，和韵欣逢上界人。
笔阵光摇东壁气，砚池波撼北溟神。凭君点破三生梦，始悟前身与后身。
朱崖望断海中大，驾鹤南来当小川。但见波涛空浴日，岂知潮汐几经年。
三山五岳遥分界，蓬岛瑶池各极边。却羡遨游如咫尺，试将真境问飞仙。
片石枝林景最悭，多缘癖懒卧林间。径来看竹何妨入，偶尔逢僧未许还。
水剩矶头堪条砚，月赊台畔半笼山。奚囊蜡屐从兹始，分付閒云莫掩关。
双凤翩翩薄汉飞，九苞殊色占文辉。大苏逸调天成独，小阮高华世所稀。
入眼已知呈白璧，点头行复见朱衣。上林春色鲜如锦，同趁花香近紫薇。
参差柳色弄残阳，门巷萧条细草芳。前度繁华伤逝水，当时梳洗斗新妆。
闲愁索寞成孤咏，幽梦模糊傍暖香。朱粉可怜尘土尽，断肠宋玉怨东墙。
岂待春归怅鲜欢，短阑恻恻晚风寒。柘枝莫忆生前舞，花蕊偏怜落后看。
衣箧有香留簇蝶，镜台无影照孤鸾。道人未破因缘梦，争得闲愁绝不干。
君山四面皆湖水，遥望巴陵十里馀。渺渺烟波无客到，阴阴石洞有僧居。
风清气朗秋分后，虎啸猿啼月上初。独有含颦无限意，几茎斑竹尚扶疏。
海外仙株自不凡，柔枝嫩蕊渥如丹。东风睡足浑无力，犹带馀醺倚画栏。
此楼飞构自何年，作镇南州势不偏。日暮巴陵云满地，春深梦泽水连天。
登临自古怀兴替，忧乐凭谁问后先。短棹秋风聊伫望，几行征雁正孤翩。
江乡谁构此堂新，香火春秋荐藻蘋。当日孤忠陈大义，百年残喘沐深仁。
史鳅既死尸犹谏，东野虽贫业不沦。宦辙底今多厚禄，几人行政为疲民。
公馆依然据古村，肩舆再至岂辞烦。门前霜叶饶丹色，阶下寒芜退绿痕。
随处稻粱秋大熟，几家灯火夜初昏。劳劳尘鞅浑无定，回首湘江有梦魂。
青螺山下相公亭，瞻拜遗容仰德馨。百代衣冠知守死，一方山水自钟灵。
夷齐重义轻周粟，李卫贪生拜虏庭。读罢碑阴怀往事，夕阳回首涕如零。
草树萦回石磴盘，仰窥岩穴俯惊湍。坤维自设西江险，人世虚传蜀道难。
满野黄云秋正熟，连溪翠葆雨初残。地穷车马从来少，应笑旄倪夹道看。
南浦春光入棹歌，绿杨风软水生波。可知尊酒徘徊处，无奈萍踪聚散何。
弹铗冯驩心自壮，投机曾母事应讹。百年忠孝男儿志，报称还看鬓未皤。
金马门前散早朝，石渠高阁夏云销。丝纶有道阶惭近，竹素无功佩懒摇。
匏汲宫泉分雨气，土怀滨海望晴寥。未除消渴惊秋至，木落虚庭响碧瑶。
天书远播及馀春，云际光垂色倍新。海角犹留忠作伴，师中漫许道为邻。
轻裘缓带依羊祜，歌雅投壶忆祭遵。所恃声名收万国，敢云文物自孤臣。
四载驱驰一念馀，朝天归阙两何如。了翁徒奉便宜诏，德秀终思衍义书。
岂有忠言垂国史，漫劳资政宠戎车。单骑已逊汾阳久，市骏休言自隗初。
当年簪笔羡瀛洲，此日天章动碧流。番岭人才供一代，曲江金镜表千秋。
干戈满目惭迂腐，蝉冕惊心惜赘疣。自继莱公称北锁，几从范老学先忧。
六月溪行苦烦暑，日暮维舟向江渚。乘兴行歌访故人，科头跣足花间语。
花间相对忘主宾，驩呼无异平生亲。今朝潦倒斋头客，明日飘零江海人。
不见峰头十丈红，别将芳思写江风。翠翘金钿明鸾镜，疑是湘妃出水中。
渚兰汀芷思芳年，多在秋风白露前。欲把青溪溪上笛，夜凉吹遍泬寥天。
只手难教左画方，病肢终以右为强。持螯未觉风流减，对客挥毫也未妨。
澹墨轻和玉露香，水中仙子素衣裳。风鬟雾鬓无缠束，不是人间富贵妆。
雨后宜男色更深，采来新自玉堂阴。紫葵红药标题遍，可忍黄花独苦心。
十载同官别更同，一朝分送两青骢。湖南使节经江右，浙上行船过泖东。
面带冰霜生朔气，手栽桃李待春风。他年冠佩还朝地，谁奏天曹第一功。
春尽田家郎未归，小池凉雨试絺衣。园桑绿罢蚕初熟，野麦青时雉始飞。
杨脩家世本公卿，庾信文章自老成。馆阁尽推良史笔，君王亲记讲官名。
金函玉扆丁宁诏，去马归舟日夜程。却倚三台看北斗，鲤庭鸾掖正含情。
出关身便谪神仙，别院逢君小洞天。作赋自知惭锦绣，閒居原是拥嫏嬛。
当窗雨沫琅函润，扑席花明绮槛鲜。况有珀光传玉碗，夜深一话已重元。
寂寂玄扃列古松，高冈若斧已成封。凭枝挂剑非无札，载笔争铭尚有邕。
梦去终教魂化蝶，泉中应比尔为龙。天怜伯道遗犹子，寒食馀钱岁自供。
繁华阅尽老王庭，炯炯双眸意气横。感恩岂必曾相识，慕义殊惭暂近名。
盈户总为朱履客，遥山犹系白云情。因君益我林泉兴，幸托长庚耀此生。
江湖无地不安恬，梦里寻山兴转添。水鹢影飞青舫小，墨花香簇紫毫尖。
拈来钓竹云平帽，睡足僧堂月满帘。更上荒丘增百感，当时樵牧禁曾严。
小院春风送我来，落梅香里重徘徊。菜畦黄动浮尘起，泉脉清分古涧回。
旧墨几堪留卷册，薄云如解衬亭台。相携无复当时侣，野思閒情总自裁。
画阁清深碧树中，时闻铁马弄微风。无争岂复论棋势，不饮从谁问酒功。
依栋巢多来燕子，绕门舟惯集渔翁。晴光一片真宜麦，步屧前荣见远峰。
灯事今年胜去年，锦鳞飞出傍红莲。光分太乙青藜火，魂返琴高古列仙。
此夜含膏游陆海，他时烧尾入云天。尊前喜睹文明兆，耳畔春雷己殷然。
棂轩高架绝尘霏，银烛烧残万籁稀。清禁似闻声动钥，明河渐见影承晖。
扪心默感时难际，触事宁禁思欲飞。更倚云梯增悚惕，君王勤政正宵衣。
有怀长爱赋閒居，渐老尤耽四圣书。滴露松高山转静，登台天阔意还馀。
一泓泉水渊源在，数点梅花卦画如。到得忘言惟莞尔，岂知玄后更潜虚。
坐来心目两悠悠，佳胜都从指顾收。返照倒穿崖隙上，轻云时傍席间流。
潮当险阻声偏壮，客为江山迹谩留。到此杳然尘土隔，却怜身与世俱浮。
晴光日日照山巾，何物还能萦此身。小阁凝香春自盎，碧潭行影画难真。
林稀落叶风初定，亩剩栖粮岁不贫。笑语平生诸故旧，衰年容有未閒人。
二阮同行入竹林，野人门巷正秋阴。不嫌酒薄篱边买，忽觉花香风际寻。
半日车骑淹陋室，十年心事上孤琴。欲知别后愁如许，今夜归潮问浅深。
惜别柳门共举鹅，客怀去住总茫茫。经年浪迹嗟萍梗，万里归人羡雁行。
江上黄花晴带雪，故园梅萼暖含霜。燕山未隔怀人梦，驿使春来倘寄将。
世事清消一健忘，道心随处浴沧浪。偶逢洞口刀圭诀，因识山中岁月长。
百里棠阴分雨露，十年歧路叹膏粱。凭谁尚友崆峒子，比屋于今共挽唐。
露冕寻芳晓出封，淡桃细柳露华秾。人逢岁首春偏富，鸟啭枝头花正浓。
便遗佩刀来买犊，尽令编甲去归农。旬宣近喜民风胜，饱煖讴歌处处逢。
瓜入东陵五色饶，翛然青鸟下云霄。琼楼不用寻三岛，铜雀何须数二乔。
尽道扁舟归范蠡，谁知金屋醉阿娇。丝桐独解无弦意，杜若芳洲忆楚骚。
酒换灯花载草堂，醉乡不觉倚新妆。舞筵灿烂知倾国，歌馆轻盈羡绕梁。
不用斗杓倾子夜，何妨云雨妒朝阳。湘妃无恨怀沙意，欲向尊前学楚狂。
丝桐松下访知音，药甲青云一径深。祇谓龙骧閒豹略，谁知城市隐山林。
诗吟子建须拚酒，赋薄长卿祇为金。拟泛虚舟期汗漫，萧然世味一何心。
岁晚看君共卜邻，青山带郭正宜人。终疑绮里曾归汉，谁似桃源早避秦。
阶下兰孙真次第，山中岁月太因循。星辰昨愧从游地，江汉今谁笑隐沦。
名家阀阅未湮沦，绳武君今列从臣。司马正当求草日，杜陵犹有乞铭人。
操觚雅解亲文史，委佩应堪侍禁宸。海内相逢多世旧，休将薄俗浪悲辛。
棘木持平四国驰，颂声名彻九重知。共言如水心同洁，不见南山判可移。
禹鼎即今悬照日，虞廷自远质成时。采风尽入輶轩记，不待甘棠蔽芾诗。
君家宝镜何年世，土花苔叶新开翳。茱萸匣掩鹧鸪班，珊瑚台挂蟾蜍疐。
台是轩辕镜姓温，背后铭文宜子孙。海气空濛若圆㡠，勾阑匼匝似城门。
雄凤雌凰本自双，左龙右虎顺阴阳。绣户无波菱自动，纱窗不夜月恒光。
上有仙人不知老，渴饮玉泉饥食枣。嫦娥休上广寒宫，偓佺同住蓬莱岛。
一室间开向翠微，独谐幽意托垂帷。手中编绝缘披惯，舍后园荒为懒窥。
林木栖云阴讲席，山泉带雨涨书池。帐前弟子无休暇，共说身亲乐事师。
淩云虚道动君王，病渴相如复在粱。眉黛未能容淡扫，市门纷自倚红妆。
正怜归雁音书渺，犹忆思鲈客计忙。一任道傍多按剑，握中无恙是珠光。
孤城归鸟号复集，楼上数星明未华。岭海形容吾欲老，乾坤怀思子何赊。
迹如司马终为客，句类阴铿亦当家。幽兴可期还信否，虚舟将泛海东涯。
江边事事作山家，复有山斋著水涯。一壑阴晴生草树，六时喧寂在莺花。
潮寻故步沙频失，烟叠新痕岭若加。信宿也知酬对浅，暂将心迹寄幽遐。
一路阴晴屡不分，山中风候易纷纭。村过数日无红叶，江近双峰似白云。
蛇虎夜深求忏度，鼓钟人定示声闻。可怜世外僧经济，金火须臾历劫勋。
五载前曾说此游，问程结伴几春秋。艰难水陆千余里，大小关梁六易舟。
畏路刺船频裸体，乘流开柁缓梳头。顺风一日行三日，莫待依滩怨石尤。
虚船也复戒偷关，枉杀西风尽日湾。舟卧梦归醒见水，江行怨泊快看山。
弘羊半自儒生出，馁虎空传税使还。近道计臣心转细，官钱曾未漏渔蛮。
巴舷吴榜簇江干，市侩村倡半倚滩。系籍惯豗乡阀阅，投单例办敝衣冠。
女儿编竹成长缆，乞子施竿觅剩盘。小釜群炊如候代，奚奴亭午未朝餐。
江乡涨后指荒郊，木杪鱼罾俯雀巢。处处葑田催种麦，家家竹瓦代诛茅。
岸容霜老菰蒲秃，水气晴粘草树交。快舫蚀波才寸许，急湍底复怨舟胶。
君游南越我西秦，尽日江头采白蘋。无限波涛起平陆，顺风休笑逆帆人。
烟轻江上钓初回，呼伴携鱼换酒杯。便欲忘言醉芦苇，独醒恐有楚臣来。
梅依鹤膝自盘拿，石壁天风一一花。索笑未开尘上眼，结人愁雨半山斜。
荒年卜筑正愁予，欲傍渔翁饱食鱼。贫病不关时事恶，西湖久断鹤来书。
钓龙早罢珊瑚竿，台下长流烟水寒。便欲乘槎访牛女，客星遥过五云端。
野翁抱瓮甘息机，懒梦山蕉无是非。独向山中伴麋鹿，白云时傍野亭飞。
寄语沙阳黄子正，如何不棹酒船来。碧筒五月多凉冷，梦在栟梧寺里回。
见说脩眉近吐毫，寿徵端为息尘劳。閒身比鹤飞还健，晚局如棋着更高。
消日有书谁石刻，采芳无梦不江皋。新栽五柳开三径，未许黄花只姓陶。
旧都遗俗是升平，又听盈门鼓吹声。柏酒竞传知腊味，土牛初献识春耕。
万家梅柳开烟市，双阙星河隐凤城。萍海客游今老大，自惭癯质玷华缨。
几年云树忆同袍，杯酒都门藉尔豪。刍粟万方军国计，舳舻千里使臣劳。
上林花鸟归囊草，客路星霜引佩刀。试看昔时称汉吏，独凭转饷见功高。
万里澄江静不流，垂杨古道系扁舟。夜深谁共天涯路，酒后孤眠海上楼。
落月独愁闻过雁，疏星何处问牵牛。迢遥一水怀人隔，葭菼苍苍白露秋。
曲逆勋名盖代才，却从祖帐献霞杯。威弧自昔悬仙峤，宝剑新经挂将台。
桃实偏随榴火焰，星精正向阵云开。归来燕喜歌铙日，席上还应张仲陪。
二妙冲寒棹北征，那堪江上别离情。幸逢圣主询民瘼，为报疮痍尚未平。
黄河木落见征帆，莫道风寒去路难。一曲琵琶刁酒辣，西山迎马雪中看。
献岁趋朝玉殿开，垂裳亲见圣人来。怀中三策无因献，直待临轩对御裁。
相如词赋自凌云，狗监谁言可致身。圣世只今无忌讳，上书流涕是何人。
江左才人冀北群，一朝顾盼重风云。知君别欲传衣钵，聊借光辉烛我军。
二月风光在柳条，高梁流水石栏桥。杏园宴罢春游遍，叱拨银鞍一路骄。
随地流泉万斛多，棘围春暖墨生波。会须力挽江河势，莫负飞龙第一科。
胪传唱彻九霄清，三殿云高五色明。此日承恩多气象，玉阶先曳锦袍行。
每将龌龊陋前人，得意休誇浩荡春。期子功名上钟鼎，看余丘壑亦天真。
碌碌天涯走只身，一生行止任天真。极知直道难容世，敢更低头学媚人。
天地几翻成又败，龙蛇须看蛰还伸。茫茫世路无知己，欲访渔翁楚水滨。
停骖道左谒公祠，读尽磨崖想旧时。终岁庙堂无驻足，百年功业竟西陲。
事方诸葛人犹讶，世不商周我自知。千载汗青如日月，祇缘夷简半公私。
铁马金戈血战秋，逼人腥气满神州。气吞胡虏中原近，剑指湖湘海贼收。
龙驭未归千古笑，狐妖遗孽几人忧。至今逐客祠前过，云水沧茫恨未休。
挥毫曾记昔年游，每爱幽葩傍素秋。可是水仙遗骨骼，只随烟月伴沧洲。
江山识面扁舟客，天地无心老钓裘。我亦分明湖海士，轻红留照木兰舟。
骨瘦魂清雪月斜，溪梅花亦岭梅花。乾坤物我虽吴粤，气味风流自一家。
公傍草堂歌白雪，我邀山月酌流霞。卧林更许收诗草，得拜门墙一日嘉。
人到稀年万一中，稀年富贵更奇逢。楼台明月笙歌闹，罗绮春风笑语丛。
玉斝祝辞香缥缈，蟒衣趋拜烛摇红。花间不管韶光去，岁岁南山对酒缸。
掩耳人间道屈伸，眼前游赏满腔春。筋骸及老凭藜杖，口腹甘贫乐菜根。
行处有花须纵酒，静时无地不看云。逍遥便是仙家诀，问我丹方此最真。
交加摇影竹窗虚，试问寒炉煮茗初。古霤避烟惟见鹤，小铛吹浪怪无鱼。
通仙有道还堪信，披腹无文愧浅疏。春梦几回呼不醒，凭君摧起二更馀。
野人未上临清楼，作图题诗神预游。题诗不尽登临兴，作图漫写凭栏秋。
水南鬟黛入帘小，松萝空翠当窗流。想像赋成终未稳，安得乘兴来上头。
小径穿溪断复通，丛林阴翳失西东。重岩直入九霄上，古庙深临万壑中。
白日忽惊飞急雪，青潭慎勿怒潜龙。谁知一勺灵湫水，解与人间作岁丰。
严风凛冽云垂地，远岫平林失苍翠。冯夷剪水作飞花，一色迷漫满天际。
孤舟钓缗昏未收，蓑衣清兴胜狐裘。三白但有丰年兆，一身饥寒何足忧。
秋色澄空碧霄远，蓐收气肃寒云捲。数声嘹唳天外来，低落平沙水清浅。
羽毛独尔知随阳，岂为饥肠怀稻粱。衔芦不烦避矰缴，解网今已同商汤。
郎心恰似江上篷，昨日南风今北风。妾心恰似七宝塔，南高峰对北高峰。
飞泉千尺垂长虹，岚气散作烟空濛。秋林高下见村屋，古寺如听云间钟。
楼台依约烟树表，溪桥野艇行人小。西村画癖嗟余同，对此兴与秋天杳。
平湖远接青山麓，瓦屋布帘烟簇簇。曈曈海日出山头，晻霭林霏淡平陆。
鲜鳞可买醪可沽，醉归不倩傍人扶。皇风万里被海隅，渔樵乐土无处无。
五月炎天金石流，故人何事买行舟。兴亡莫问乌衣巷，啸咏应过白鹭洲。
几载焚膏传世学，一朝束带应时求。欲知别后相思处，月上梅梢夜夜楼。
小阁独坐日无事，几回飞梦到天台。一时风雨眼前过，万里山河笔底开。
林下有人閒白昼，世间无地不黄埃。便当办取九节杖，剑阁匡庐频往回。
秋圃丛生瓜并蒂，我知非怪亦非祥。气钟此地偶同发，物有何心独擅场。
翠蔓出墙风袅袅，黄花盈架露瀼瀼。自嗟潦倒无他祝，但愿儿孙满画堂。
而翁与我是忘年，我忆而翁愿尔贤。孝似曾参宁过分，弟如王览亦当然。
夜深灯火宜勤学，雨足郊原好种田。勿逐少年游侠伴，斗鸡走马县门前。
不向东陵学种瓜，偶携一本自邻家。苞中未见青丝缕，架上先看满眼花。
双实交加垂晓露，数茎蟠结挂秋蛇。天寒百卉凋零后，老蔓青青更茁芽。
壮岁才名已不羁，儒冠误子亦多时。从知照乘珠难售，方信千钧弩独迟。
夜雨青灯愁客梦，秋风泽国动乡思。何年挟策重来此，折取蟾宫第一枝。
记得嬉游大父前，分甘膝上是何年。朗陵老去思荀彧，灵运归来拜谢玄。
新制綵衣初试舞，旧骑竹马尚依然。碧桃花下称觞处，更祝灵椿寿八千。
折得东篱数种花，白衣未到酒须赊。低昂鹤顶迎风舞，零落鹅毛带雨斜。
龙脑清贞香不散，御袍端正色偏嘉。司徒宅里频来看，何必陶潜处士家。
白堕年来善窃名，瀼西珍重瀼东轻。富人只解藏千斛，灵药何曾斩一茎。
知为老生虚左席，尚留馀沥在空罂。明朝雪满长安道，不惜冲泥问曲生。
侵晨出郭旋添衣，自笑浮生未息机。终日驰驱何所事，故乡咫尺尚忘归。
江空月落潮声小，野旷天低树影微。不识饥乌底心性，避人还欲向人飞。
汝到淮南已半年，汝兄无夜得安眠。须知此会成佳遇，莫恨相逢是别筵。
古树苍苍留夕照，断鸿呖呖唳霜天。追思老祖清风在，闾巷歌谣百世传。
潇森枫树拥柴门，药笼君来度几村。怀里当归淹客梦，天涯远志隔乡园。
因思柏府霜前月，曾对而翁海上尊。四十馀年如一瞬，眼前今古不堪论。
九华山下试春衣，还忆看春共昔时。别久相逢逢又别，一杯成喜又成悲。
小圃长春莫问年，年年人在锦丛边。对花少中三杯后，抚景何如念载前。
香拆银苞微带露，娇生素艳薄匀烟。梦中蝴蝶谁传笔，为写花神邂逅缘。
采从萌蘖带春华，粟粒丸成品绝嘉。数颗清风生几许，更凭烹雪问陶家。
蚓窍初鸣竹径荫，茶炉声细石泉深。谁知千顷沧浪濯，未了卢仝七碗心。
记得鸿泥共托名，依依萍梗可堪情。如今两地梅花月，不照寒江雪棹声。
平林漠漠淡含烟，绕径梅花别有天。短发可能催白尽，一回见尔一添年。
柳岸茅堂西郭东，芦花秋水月明中。乘潮有客来初夜，坐石何人对晚风。
一笑维舟荷叶里，隔邻呼酒寺门通。木樨香遍浑无问，歌罢沧浪便转篷。
十年曾记柳江湄，折柳樽前赠别离。望远星高荀氏里，怀人春满谢家池。
鱼鸿异地风尘渺，桃李山城雨露私。最喜弹冠将及代，鳣堂遗事总堪期。
纵杀毛延可奈何，无缘对面几磋砣。古来红粉翻嗟怨，算来不赂画工多。
宝马香车意气骄，春城游冶斗妖娆。星衢月市行应遍，一刻千金是此宵。
世事由来一局棋，千秋得失几人知。直从弹指观无著，翻笑柯仙领悟迟。
坐拥芙蓉隔岸浮，杯涵沆漭吸寒流。水晶宫里人如玉，铁笛飘飘海月秋。
惊沙乱雪下阴山，憔悴胡天几日还。纵使君王怜念妾，归来应减旧红颜。
隔岁仙舟见往还，半因承宠半承颜。闻钟肯动枫林色，曳佩犹连棘寺班。
凉入客楼秋梦远，舞馀吟膝夜庭閒。庐州新槁难频得，极目淮南两岸山。
布衣肯受州县郡，白首不逢纨绮群。汉家循吏旧有传，淮南小山谁制文。
西台仙籍记芳桂，北阙圣恩怀美芹。岁晚江湖忆耆旧，哀鸿独叫空江云。
木槿芙蓉绕曲阑，露珠斜坠觉衣单。传呼不用轻罗扇，未必人人似我寒。
斗鸡走犬出长楸，挟弹弯弓报宿雠。昨日相逢李都尉，百花丛里擘箜篌。
莫道先生只任真，平生出处卧龙人。门前五柳自春色，却叹延年作宋臣。
篮舆迢递出郊坰，野服翩然鹤发星。柱史不辞周问礼，伏生须为汉传经。
汀洲水落蒹葭老，泽国霜寒橘柚青。自笑隐沦缘底事，时危踪迹一浮萍。
山绕荒城水自流，霜空月色满溪楼。夜长欹枕浑无寐，二十五声都是愁。
记得移家白露时，秋风又是一年期。独怜零落溪边柳，那得长条系所思。
匹马来游五柳庄，主人浑不似柴桑。指天论事知多愤，击钵催诗觉太忙。
丹药未成留宿火，菊花将发待重阳。醉中激烈歌声起，不放行云过短墙。
莺老花残不记春，闭门蚕忌动经旬。宁知画阁鸣筝女，堕地妆成锦绣人。
久病寒衾易觉秋，老怀珍重为东周。玄天有意缘谁在，紫绶何人为国谋。
月桂夜长迷玉兔，银河秋尽隔牵牛。云山十二窝头路，多谢先生梦寐求。
我爱浔阳九叠屏，芙蓉华盖望中青。谁将司马琵琶泪，洒作寒江雪满汀。
旧事凄凉不可听，含红怨绿影亭亭。琴声断续愁兼恨，杯酒留连醉复醒。
新睡起来思旧梦，夜香烧罢掩重扃。绿窗璧月移花影，银烛秋光冷画屏。
绿惨双蛾不自持，晓庭和露折残枝。长疑好事皆虚事，莫遣佳期竟后期。
旧曲听来犹有恨，柔肠结尽转相思。遥知更有难忘处，射雉春风得意时。
劈破云鬟金凤凰，梦回馀念属潇湘。徒劳掩袂伤铅粉，但惜流尘暗洞房。
两脸酒曛红杏妒，一丛高髻绿云光。妆成只是熏香坐，欲卷珠帘春恨长。
今宵除夕春意动，物色参差殊可怜。竹径草堂聊自适，椒盘生菜为谁传。
诗篇久傍江湖里，贫贱长驱岁月前。心折此时无一寸，懒将怀抱问流年。
满地松阴散绮罗，留春不住奈春何。鲁阳有意能回日，东海无心挽逝波。
逐逐游蜂閒自采，声声啼鸟为谁歌。寄言全盛繁华子，亦识尊前鬓欲皤。
江城背水映斜阳，入夜千门列炬光。三月邮程催去岁，一年春色滞他乡。
归心自隔师雄梦，下粤谁持陆贾装。柏酒倘辞今夕醉，尊前空负竹林狂。
千林花气斗春浓，玉质谁教蔓草封。最不宜人三月雨，所愁惊梦五更钟。
初离绮阁香难歇，一别瑶台路未逢。何似西施浣纱处，临江妒杀木芙蓉。
宴客槟榔馔有馀，江庖虽美食无鱼。由来风俗蛮荒古，不惯烹鲜惯杀猪。
归来锦里夜留宾，小筑南漪狎所亲。冢上仙人但冥漠，灯前兄弟半埃尘。
河山邈邈生刍阔，风雨绵绵别泪频。青眼新知今白首，经过何事不伤神。
南陌春风杨柳黄，依然琴鹤傍归航。舞衣久系高堂念，行啸重看故里光。
地入九疑云色异，天回八桂木华香。青霄雨露均沾洒，莫谓炎州是瘴乡。
飞觞流水泛春矶，清晓初回小猎旗。旭日有光迎落絮，东风无力控游丝。
兴酣翠幔襟芗满，舞罢红筵步锦移。谁道云鬟萧瑟近，城中犹自远山眉。
杏花漠漠随寒雨，桃藿欣欣照早霞。无限芳华看不足，只缘多在野人家。
独宿蟾宫春复秋，云泥相隔路悠悠。晦明有数非蟆食，圆缺惟时岂斧修。
影捉水中人自醉，象悬天上孰能游。欲攀桂子观仙舞，须觅灵槎犯斗牛。
试将杯酒问嫦娥，月殿迢迢路几何。玉斧修时谁斡运，金蟆食后孰揩磨。
明皇秋夜游来否，太白当年捉得么。我欲乘风攀桂子，霓裳肯为舞婆娑。
仙子凌晨理醉容，馀脂都洒绿云丛。天风一夕开阊阖，吹散秋花月月红。
可人书屋翠微中，景趣鹅湖岳麓同。风引溪云侵几湿，月将松影入帘重。
十年坐阅芸边蠹，一举高攀天上龙。珍重山灵莫相忆，白头归眺更从容。
綵舟南溯路何长，过尽瞿塘是故乡。两岸柳风催去棹，一天梅雨迓归樯。
好将吏部新书扁，高挂君家旧筑堂。他日归来重相见，熙熙人物共辉煌。
菾操几杖罢遗编，踏遍青山看石泉。多士优游涵教雨，群黎歌舞乐尧天。
家家绿树山到屋，处处青苗水满田。日月真腴非外得，此心肯为利名牵。
圣贤文字传千载，不遇程朱怎柰何。刺股悬梁辛苦志，其如一敬得功多。
圣贤警示意非轻，要为斯人正性情。三复服膺增悚惧，昏愚只恐是虚生。
藤萝幽树覆岩端，岩下清泉九夏寒。敢效南阳称八达，肃然起坐正衣冠。
柳影槐阴昼景长，北窗閒客在羲皇。素琴一曲知音少，坐对南薰满篆香。
工夫未至力先疲，才罢吾伊细咏诗。暂借馀閒养情性，莫将过苦败身躯。
圣经浩博有馀味，人事纷纭无尽期。羸却当年陶处士，萧然一枕卧皇羲。
频复多由志不强，七情胜处失闲防。身心自觉沈沦久，羞读颜渊好学章。
东吴才子天池客，染翰从容在西掖。不嫌墨汁污朝衣，爱向溪藤写寒碧。
淋漓元气何老苍，筋蟠骨立龙蛇僵。腥风洒地鳞甲紫，震雷裂石须髯张。
夭矫拿空形狞恶，一见惊人前复却。持镵欲斸千岁苓，警露疑闻九皋鹤。
英标自是梁栋姿，头角峥嵘应有时。岁寒且为厉贞操，待用明堂非尔谁。
为念难兄寓帝京，远来应叙友于情。谢家夜雨池塘梦，欧子秋风驿路程。
江岸黄花迎客笑，海天红树照帆明。到家剩有枌榆乐，饱听嘉平社鼓声。
十载同听禁苑钟，分符此日向开封。云连蒗荡路千里，山接夷门树几重。
故国文翁今已远，颍川黄霸又相逢。鹓班多少同年客，争似偏承宠渥浓。
幽偏特启芸香阁，阁上工夫忙未忙。从古共忧时易失，前程谁进日无疆。
光风霁月濂溪上，瑞日祥云洛水阳。户牖盘楹思有戒，拳拳馀意托新章。
童冠相呼六七朋，晴沙迤逦并舟行。个中真意人谁会，慨想当年与点情。
忆昨儿童随伯氏，趋庭曾此系扁舟。重来俯仰悲华发，碌碌空过四十秋。
人亡人得不须怜，佩服嘉谟亦有年。今日失金何足较，自当观理学前贤。
细雨斜风竹叶舟，长蓑短笠溯寒流。呼儿又喜新诗就，丽泽何妨迭倡酬。
江天冥漠橹咿哑，云树烟村野鸟斜。船头骥子时同坐，久话令人忘算沙。
三年书绩半桑麻，领郡风流帝所嘉。名高汉室二千石，歌遍江城十万家。
到日青郊纷跨竹，从天紫诰烂生花。九卿特召寻常事，只许棠阴处处遮。
石室山人去不返，亭亭一柱玉当门。飞流恍听雷霆斗，怪石虚惊虎豹蹲。
梁帝斗坛荒草积，十仙题字古苔昏。闻道潜通三万里，几时骑鹿看真源。
野馆凉飔可辟炎，青灯犹喜故人兼。阶前绿草全欺鬓，镜里繁霜欲糁髯。
愁绪每寻欢伯遣，痴心频向梦魔占。劳劳门外饶车马，可道潜夫老更潜。
马上雕弓日夜鸣，生擒冒顿馘中行。男儿不为封侯印，要为中华扫不平。
浮云世事断蓬身，那得山居作隐沦。好语幽人松下卧，莫将白眼看他人。
谁家姊妹拜天孙，絮絮通陈乞巧文。织女只因无巧算，年年直待此黄昏。
遥看岚霭连松柏，行口山峦面面开。曝日鼠缘松树顶，啄冰鸟立涧泉隈。
犹见桥边旧酒垆，十年兴不似当初。纵拌数斗王公酒，肯换师官经丈书。
拂衣罢试卧柴门，燕赵悲歌气尚存。闻说昆崙压太白，今昆崙压旧昆崙。
醉卧当垆不肯回，相公促数使人催。杖头经岁无钱挂，一石输君笑口开。
日苦悤悤数问人，峰尖溪尾错行程。今朝认定来时路，一意看山自在行。
和风淡日好晴天，路入千岩万壑间。白袷青鞋无束缚，新茶尝遍会稽山。
凤笙曾向隔溪闻，此日仙源路已分。藜杖乍移花底月，荷衣犹带洞中云。
探来秘检堪遗俗，佩有灵符可赠君。自笑尘缘销未得，却教猿鹤怨离群。
大廷开宴庆郊成，玉辇来临自武英。拜注金罍先上寿，坐粘红纸预题名。
仗前舞戚天枢近，墀下鸣鞘午漏平。同榜几人联席在，感时图报若为情。
林下殷勤念旧知，平生端不负相期。藩垣坐啸心如水，道路歌谣口似碑。
柏府荐膺天上宠，棠阴真慰召南思。激扬伫听新风采，圣化于今大转移。
一岛清风接海霞，水南风景最堪誇。上篱薯蓣春添蔓，绕屋槟榔夏放花。
狞犬入山多鹿豕，小舟出港足鱼虾。谁知绝岛穷荒地，犹有幽人处士家。
谈禅道韵维摩诘，文字功勋郭子仪。辽左雪中难寄语，长干竹里喜联诗。
云侵夏榻书千帙，眼寄高峰杖一枝。若问曹源真滴水，总从清坐坐忘时。
满楼风露薄幽襟，素练萦窗月影临。市散灯收人语静，梦回酒醒夜寒深。
淮山残雪三年客，栝岭飞云万里心。珍重绿猗亭上竹，平安长遣寄清吟。
雨足田畴春水生，青阳浮处有农耕。村南村北秧初绿，布谷树头相对鸣。
秋水溶溶绿一湾，青山叠叠白云闲。而今不作功名念，容我逍遥山水间。
竹外登楼兴自豪，纷纷苍雪冷吟袍。浮云吹尽秋空阔，独鹤归来山月高。
径竹猗猗昼掩门，日移清影过芳尊。午香一炷闲无事，坐看幽禽下树根。
银潢秋水洗丰骨，谈笑掀髯豪兴发。婆律旃檀香味浮，琉璃琥珀酒光滑。
虽无红袖共欢娱，谩有清诗写奇绝。祝君之寿老益坚，静夜观书眼如月。
前朝文物已凋零，感慨重登二老亭。荒冢尚留翁仲守，百年松柏自青青。
西山山下草离离，断陇平坡雨过时。牛背牧儿归路晚，数声短笛倚风吹。
月黑楼前湖水明，渔灯点点过沙汀。芦风忽起光还灭，疑是寒宵夜燐青。
我今老矣守林泉，破屋萧然一榻悬。每向秋宵看月色，怀人千里共婵娟。
炎祚重开累故人，青山独往得闲身。帝方卧榻容酣睡，客自披裘爱隐沦。
中古巢由非异事，东京风节播清尘。江流千载澄空碧，不负先生旧钓纶。
过宋频登夫子堂，传经应比郑公乡。曾游霁月光风里，早叹浮云白日旁。
众母至今歌子产，伏龙畴昔起南阳。音容似昨人千载，赢得吴民泪溢眶。
重游梁宋访心知，一揖尊前感赠诗。射虎旧夸从李广，斗鸡今喜逐袁丝。
文章白璧元无垢，意气青萍两不疑。归到江南最相忆，小园风雨对床时。
鸟背岚光过夕汀，碎萍鱼唼水花腥。青山一角湖三面，记是塘西乙未亭。
胜游还与马迁同，直上东南第一峰。神禹穴深苍木合，李斯碑在紫苔封。
晚云仙岛翔归鹤，夜雨灵湫起蛰龙。若见故人烦问讯，松间石上几时逢。
杨柳垂烟古渡头，斜阳两岸唤归舟。帆侵树杪喧栖鸟，橹拽沙边起睡鸥。
云影疑从天上过，波光如在镜中游。棹歌唱澈樵歌罢，忽见前川月色浮。
欲觅仙踪何处所，碧流山外有灵修。共听鸣涧惊风落，谁向悬梁步月游。
炼石已无前日灶，烧丹尚有昔时丘。空馀芳草年年绿，未信长生在此求。
残月朣胧欲五更，禁门候立万灯明。君王静对铜人坐，一夜斋宫数漏声。
九重天上六龙飞，御气氤氲拂太微。凤阁西头明月在，清光还照侍臣衣。
向曙趋朝玉佩和，露华满地湿绯罗。更番奏对银台罢，听得西班唤六科。
参差台殿接烟霄，履舄交加万国朝。门上优伶呈法曲，太平腔板合鸾箫。
警鞭卷起肃朝班，月色清寒禁漏残。仙仗平分听奏事，举头不敢闯龙颜。
仙漏迢遥隔绛霄，两行银烛照趋朝。鼓声才歇钟声动，不放朝官过御桥。
彩云飞拥翠华春，寒耿疏星照紫宸。晓向承天门外望，过桥多少谢恩人。
晓风吹动角端旗，仗外祥光绕赤墀。忽听殿头宣内阁，独承密旨退朝迟。
彩云飞绕凤凰楼，帘卷屏开见玉旒。西殿钟声朝已落，满天星斗未曾收。
沉沉院落雪初消，月色溶溶逗绮寮。火树夜寒花并美，璧门星聚景偏饶。
行游士女多欢洽，羁旅朋交岂寂寥。不为主人增酒态，千金何以直兹宵。
怨风怨雨总皆非，风雨不来春也归。蜀魄啼残椿树老，吴蚕吃了柘阴稀。
墙头红烂梅争熟，口角黄干燕学飞。自是欲归归未得，肩头犹挂一莎衣。
岘水桥西秋欲社，追寻仍泛月边船。短箫长笛悲相语，锦树沧江绝可怜。
交游自识茅容早，子婿谁当黄干贤。此夜星河未堪别，眼中闽楚各风烟。
少卿得意鱼烧尾，崔浩多才鳖出头。魏绛巧穷工买绽，杜钦智尽漫藏钩。
扬雄须死元空草，徐铉无情水自流。张伟醉中悲破甑，蒙恬悟后骂虚舟。
日暮官途马足轻，萧萧凉籁逼人清。蒹葭水郭凫鹥梦，篱落田家蟋蟀声。
小堡铜刁持夜警，远氓皮橐事宵征。月华光满浑如昨，万里江山仰大明。
再访神居结地幽，武夷真境拟蓬丘。閒开竹径风生籁，深闭松关月在洲。
函蜕藏香封玉匣，插厓横木讶仙舟。紫阳倚棹歌声远，九曲名称遍十洲。
乘风欲访羽人邱，道骨仙姿第一流。坛上荧光宵礼斗，匣中剑影晓横秋。
姓名久达黄金阙，品籍应居白玉楼。圣代只今崇教典，何烦紫气出关浮。
画船载酒入空濛，四面湖山水墨中。系缆石留秦旧物，卖花人带宋遗风。
怕寒沙鹭低拳白，受湿汀桃浅破红。未必晴时能胜此，笙歌莫放酒杯空。
去岁三湘把酒卮，洞庭烟浪渺无涯。云山易地怀乡国，风木终天感岁时。
客里交情贫独在，镜中勋业鬓先知。半生旧学皆荒落，只有归心不外驰。
一寸丹诚皎日同，薄情犹自认朦胧。无由披膈教君见，想煞秦宫照胆铜。
伏腊年来尽可支，鸡栖豚栅拥茅茨。病魔却苦无虚日，酒量那能及往时。
一任野翁閒竞席，几将衰发笑临池。饮情只有看山约，百遍相招总不辞。
欲返瀛东力未支，天涯相望一茅茨。逢人话到桑麻后，羡子书言社稷时。
开径不当驰马地，濯缨谁共狎鸥池。他年径造非生客，寄语山童莫漫辞。
江天归去得三馀，南面差饶万卷书。岂有银鱼破寥寂，幸无珰虎拜升除。
鞭垂泰岳群青末，袖拂苏台万绿初。珍重文心报刘子，此时吾在李君车。
平步金门上玉除，龙头妙选振芳誉。瑶编每进青宫讲，彤管时紬石室书。
陆贽有才人共仰，贾生无命席空虚。旧寅大半伤凋谢，目断闽天泪满裾。
白下音书久未通，劳题尺牍问飘蓬。才人宛洛风流在，公子夷门节侠雄。
双阙晓云笼楚树，万家春雨滞江鸿。东都作赋非吾事，綵笔偏能让国工。
南阳贵人纨绮间，闻道王孙善闭关。校籍名高天禄阁，著书家近陆浑山。
桃花水长渟为镜，竹箭流分曲似环。客有八公曾到否，藤枝芒屩可能攀。
水殿新凉生白苎，紫金鸳鸯锦云里。吴王醉拥捧心人，七宝床中娇不起。
粉黛三千锁别宫，画船相忆采芙蓉。芙蓉未老白露浓，馆娃袅袅生西风。
七宝妆鞍蜀锦堆，黄门扶鞚踏红埃。君王只顾蛾眉笑，末路谁知到马嵬。
紫峰坛上鹤成群，碧洞灵芝产石根。云引昼阴归竹坞，水流春色出花源。
药炉伏火仙留诀，茶灶生烟客到门。欲就上清传宝箓，未知何日谢尘喧。
空阔川原入望平，晚来天色弄阴晴。虹边残雨疏疏下，鸦背斜阳闪闪明。
浅渚微波群鹭浴，断堤高柳一蝉鸣。行吟泽畔非憔悴，渔父无劳咏濯缨。
御墨淋漓写楚兰，披图却忆政宣间。分明一种湘累怨，万里青城似武关。
九月江南风倒吹，青山山下泊舟时。射潮安得钱镠弩，使我孤帆向日披。
二月春城桃杏妍，黄花离落景萧然。表忠曾护钱镠墓，至德惟称太伯贤。
千古英雄徒有录，一时谗佞己无权。早知鞭背东城路，悔不归耕负郭田。
度索山头驻彩霞，蓬莱宫阙即仙家。共传西苑千秋实，已着东风一树花。
中夜披衣聊出户，无数山云挂庭树。忽然数片飞不还，已作风前一溪雨。
丹壑苍崖处处钟，夜深天畔有孤筇。寒灯一点松龛里，照见云间五老峰。
季主诚贤术未奇，子卿巧中亦吾欺。岂如明月盘龙镜，解照清霜病鹤姿。
萝葛攀援秋欲断，鱼龙蛰伏冷相宜。可怜憔悴东阳守，老病临头带孔移。
满窗烟翠镜湖南，隐士图书海岳庵。书艇故教藏五柳，啼莺频与唤双柑。
泥人山似当春睡，中酒花仍白昼酣。已插疏篱护芳草，更添微径拟三三。
镜里容颜颇自知，须知元颍即吾师。持筹讵免揶揄笑，顾影行遭罔两疑。
薄相苦无蚕室妇，贫身半属债家儿。生来百丑鬷明面，可独穷人尽是诗。
莫怪年时爱道装，姓名久已隶空王。六时自礼莲花漏，每日亲拈印字香。
诗景天和邀客和，衡门草长与人长。夜灯点罢仍朝梵，静业山中也觉忙。
春风濠上始观濩，秋雨檐前又醉沤。万事总如僧剃发，一生偏爱黍垂头。
嵚崎历落真堪笑，宠辱升沉定不忧。试向唐生问身事，骑牛跃马竟谁优。
诏许归田宠最优，此身于世复何求。清风明月双吟鬓，秋水芦花一钓舟。
勇决不教灵澈笑，逍遥真伴赤松游。回看世上贪荣者，多少龙钟雪满头。
江上园林片片霜，君家暖艳照山房。似怜傲吏归彭泽，故遣佳人出洛阳。
绕院三千黄蛱蝶，临池七十紫鸳鸯。淮南宾客逢今日，歌吹宁辞送百觞。
銮舆行处晓风和，父老来迎临大河。六师百里迷赤岸，万马一饮无清波。
报主谁知寸心苦，临边自把长剑磨。定须远绍甘陈绩，还遣边氓听凯歌。
结绮临春万户空，几番挥泪夕阳中。唐环不见新留袜，汉燕犹余旧守宫。
别苑秋深黄叶坠，寝园春尽碧苔封。自惭不是牛僧孺，也向云阶拜玉容。
清门奕世古中州，洛水嵩山总旧游。见说斫云开鸟道，还闻溯月泛渔舟。
自趋紫闼来乌府，望使青云伴白鸥。老去披图思往事，几回飞兴到林丘。
白发苍颜享寿龄，幅巾黎杖适吟情。价高未起蒲轮聘，望重频魁月旦评。
西涧松筠同晚节，北山猿鹤结深盟。自惭薄宦浑无补，何日相从共濯缨。
高卧烟霞一布衣，平生踪迹似君稀。邑门无事不曾到，乡社有情常醉归。
荷斧斫来林笋嫩，引泉灌得药苗肥。山中修养年年好，焉得相从便息机。
松花为食草为衣，养道延年过古稀。留客必须春色去，登山常伴月明归。
偏怜野水群鸥好，不羡侯门驷马肥。更喜追陪有难弟，晚年投老最知机。
田舍儿孙礼教稀，捕蝉探鷇闹柴扉。园丁忽报来禽熟，走向园公笑挽衣。
百尺清流绕碧岑，黄塘遗老兴何深。棹歌声落红莲渚，蓬屋诗成古柳阴。
剖粒自当轻万户，一丝终不换千金。骑鲸本是公家事，莫道渔翁秪姓任。
光谢星岩剑气横，端溪涛静走鲵鲸。旌旗又动伊山色，刁斗更閒夜月声。
忽向高楼闻赵倚，遂令危坐耸陈惊。若非缘假并州旧，那得披云睹太清。
万树官梅照酒杯，为谁千里雪中来。貂裘零乱飞花坠，马足淩兢踣铁开。
草埠河将成玉渚，木陵山已作瑶台。却忆郡斋袁夏甫，青绫深拥散衙回。
两人相对各衰年，羡子清癯独竦然。振策远犹轻步履，据鞍高不废攀缘。
潇潇风雨冲寒地，渺渺村墟向晚天。怪底王猷夜乘兴，雪舟自与苦吟便。
桂子垂垂兰茁芽，托根原自傍萱花。凭谁天上分灵种，王母宫边第一家。
长信深沉天路遥，玉阶凉露湿宫袍。不辞团扇轻抛掷，双燕俄惊别旧巢。
江空木落雁声悲，霜染丹枫百草萎。蝴蝶不知身是梦，又随秋色上寒枝。
华屋沉沉乳燕飞，绿杨深处啭黄鹂。疏帘不卷薰风静，坐看庭花日影移。
金盘和露捣晴霞，红透纤纤玉笋芽。翠袖笼香理瑶瑟，绿阴新锭海棠花。
湿云漠漠雨如丝，花满西园蝶未知。金屋晓寒莺语涩，画楼春晚燕归迟。
宫桃有恨啼红泪，烟柳多情敛翠眉。檀板金尊久寥落，孤城愁听角声悲。
湖光山色映柴扉，茅屋疏篱客到稀。闲摘松花酿春酒，旋裁荷叶制秋衣。
红分夜火明书屋，绿涨晴波没钓矶。惟有溪头双白鸟，朝朝相对亦忘机。
吴蚕初出悄无眠，数尽更筹觉暮寒。柳色弄阴春已暝，角声吹月夜将阑。
金炉火冷沉烟细，罗幌风生蜡炬残。独坐空庭望银汉，碧天如水露漙漙。
西风肃肃天雨霜，馆娃宫深更漏长。银台绛蜡何煌煌，笙歌劝酒催华觞。
美人起舞雪满堂，清歌宛转飞雕梁。君王沉醉乐未央，台前月落天苍苍。
日暮驱车过客乡，美人孤冢带斜阳。镜鸾尘掩人何在，窀穸风凄恨独长。
衄血碧凝留斗草，芳魂丹染寄苍茫。休嗔粉黛能倾国，回首残碑自可伤。
匕首无功壮士丑，函封可惜将军首。秦庭一死谢田光，社稷何曾计存否。
不知秦王环柱时，舞阳在前何所为。当时太子不早遣，待客俱来应未知。
悲歌慷慨发冲冠，上殿披图却胆寒。生劫诅盟缘底事，错将秦政比齐桓。
尚玺何年谢九重，亭开濮水寄仙踪。池边白帻迎山简，坐上青尊对李邕。
秋老郊原云气薄，菊明台馆露华浓。不禁飞动谈诗兴，遮莫孤城起暮钟。
文藻风流似李邕，下车偏自问龙钟。若非雨露沾枯槁，?得寒山数亩松。
柳丝低蘸水沄沄，百里恩除喜送君。登第向来传警策，劝农他日看新文。
政成拟赋江南乐，才美终空冀北群。忽念李邕今不见，旧游踪迹负停云。
乡郡知名逾十载，初承荐剡谒彤闱。李邕识面仍难遇，刘向传经喜得归。
腊雪浑飘征袂湿，江鸿遥逐去帆飞。青春想见沾时雨，桃李花开映讲帷。
誓死成仁永不忘，勤王发愤更鹰扬。虞渊日落山河惨，吴苑春归草木长。
万里羁囚抛骨肉，百年忠义见文章。可怜有客王炎午，生祭临风泪几行。
清湖洲上草痕青，沙水流成八字形。万古波涛终不改，舟人指点说寒汀。
福地真传霹雳开，仰空虚窦看崔嵬。千盘磴道穿深黑，万古仇池接往来。
颇怪洞中常见日，翻从地底一登台。耸身忽自厓间出，回首仙源怅草莱。
娄江流水渺苍烟，无限晴波满目前。冉冉时看鸥鹭下，悠悠疑与海天连。
风涛随处喧行客，舟楫还能济巨川。我欲因君泛溟渤，乘槎直到女牛边。
缥缈峰高几千丈，太湖隔绝欲登难。风烟每向诗中得，秀色今从画里看。
石洞幽玄林屋杳，岩岚层叠莫釐寒。杖藜何日扪萝上，万顷平临纵大观。
长夏舣舟谢子港，正见庐山水面横。隐隐香垆浮紫翠，茫茫彭蠡荡虚明。
云烟谁辨东西寺，道路空悬去住情。三日船头看不尽，兹游真足冠平生。
暮春三月鸟关关，乘兴来登湖上山。碧浪差差浮翠蔼，红楼隐隐结苍鬟。
巳无莲宇荒筠外，犹有洼樽蔓草间。莫讶临风倍惆怅，故人何在独跻攀。
十年宝剑行边友，半夜寒灯梦里家。细雨短墙新佛院，小堂香满荔枝花。
移灯半醉看琅玕，梦里潇湘月影寒。记得题诗伤缥节，鹧鸪啼断粉痕干。
客子未归天一涯，沧江亭上听新蛙。春风莫漫随人老，吹落来禽千树花。
危栏倦倚带斜阳，今夜禅床借上方。七十二山何处是，洞庭烟水正茫茫。
客散书堂秋日凉，山风吹雨葛花香。竹床藤簟茶初熟，消受山人午睡长。
东海仙人枉尺书，问余宦况近何如。青山屋上云常起，绿柳门前叶半疏。
遣婢花间调小鸟，看儿莲下养生鱼。秋光日日催诗兴，只是幽忧病未除。
通宵幽月照清池，池上新篁动远釭。誓墓文如王逸少，污人尘岂庾元规。
双双宿鹭迷青岸，发发潜鱼振绿漪。主圣官清烽火息，勺泉餐柏总相宜。
君将双衲籋芙蓉，予指孤云伴碧松。解道栖楣俱怖鸽，那知托钵有乖龙。
藏经阁前风雨横，猎猎梅花飞早春。却似脩罗初破日，满天惊散玉龙鳞。
罢拥千帆截海涛，溪头耐可弄鱼舠。那轻芥子无多地，不论须弥万仞高。
野人久矣甘雌伏，把向青冥拟黄鹄。欲衔明月报深恩，眼底居然一鱼目。
浊水在地云在天，安能使云长周旋。倘其流影不相顾，宛转泥途谁见怜。
吴生亦是衔恩者，尤闻拂拭能增价。远则江东醉步兵，近当席上狂司马。
此生慷慨多楚吟，蹉跎白首逢知音。莫言饱死浑无用，三尺要离径寸心。
中丞台火照闽方，客有千金剑一装。赖是龙蛇先自起，忽然风雨为深藏。
逃形疑入延津水，厌影犹含北斗光。报国片心还独在，逾看鳞甲动冰霜。
看花同在曲江傍，一散天涯二十霜。禹贡导河由泗水，汉家歌瓠以宣房。
才堪作楫川能济，发愧成丝路转长。日暮楼前思贳酒，得逢任令更清狂。
鹊印朝驰下九重，双飞长剑拂芙蓉。诗书异域传方虎，礼乐中朝待卧龙。
勒石燕然云缥缈，登坛淝水日从容。纷纷坐客饶朱履，吐握能无问短筇。
一疏埋轮四海传，三台推毂借豪贤。飞狐倒马当关日，钜鹿卢龙出塞年。
燧火北亭残帐幕，波涛南粤净楼船。淩烟异日论功最，十八铙歌被管弦。
茅山许史旧诸孙，还向仙台卧白云。竹外画沙迷鹤迹，花间引水泛鹅群。
苍崖翠刻金书字，丹井银床玉篆文。科斗早收东观上，几人相倚播清芬。
阊阖初辞剑履班，天门回首望龙颜。香凝合殿朝衣冷，花发平章赐第闲。
绿野乍开丞相去，赤松真伴帝师还。采芝日暮商歌起，身在黄山紫翠间。
常时封事答宸旒，天下安危在运筹。北阙来承鱼水遇，东山归待菊松秋。
还因汉世思黄绮，岂向尧时慕许由。童稚莫嫌三径晚，五湖容易着扁舟。
中垒名家汉庶孙，扁舟栖泊傍篱门。山开烽火楼前路，雨暗江潭苑外村。
拥被鄂君犹共泛，弦琴渔父最堪论。千秋此会谁能定，深竹垂杨对酒尊。
辞禄离家乐自耽，竟将萝薜易冠簪。君能问路来江左，予亦归心向岭南。
城外不妨刘尹出，舟中今得谢公谈。姑苏东下堪乘兴，玉霤金庭更一探。
帝家仙鸟自迦陵，岂但称诗起中兴。经在共知刘子政，书成谁似李阳冰。
天边客梦为蝴蝶，海上神游学大鹏。哭汝不堪还雪涕，匡山犹忆十年灯。
西望青天挂玉龙，风来飞洒石门松。罗浮归客将寻汝，沐发匡庐第一峰。
东吴顾陆让精工，曾赐庐江小褚公。敢与滕王论蛱蝶，西山南浦柳丝风。
百钱挂杖佩吴钩，海涌山前别几秋。君纵能怀南峤客，书来何处访沧洲。
归心未问五湖船，别后南州榻几悬。把酒暮鸿章水外，捣衣明月汉宫前。
黄尘白发犹千里，怨鹤惊猿又隔年。愁绝澧兰何处寄，江湖随地有烽烟。
太师国戚俱尊宠，此日能同浊酒杯。节过重阳芳菊在，堂临西郭古槐开。
争誇座上金貂贵，莫问楼中玉漏催。更喜捲帘明月上，艳歌声里舞行回。
檐溜萧萧未放晴，客窗分咏慰交情。丽筵风急漏声细，孤枕雨凉秋气清。
万里家山成远梦，十年踪迹寄浮萍。谋身每笑儒冠拙，白首蹉跎愧此生。
少微光满映奎躔，南国贤星似颍川。寿域壶觞椿树下，宾筵钟鼓杏坛前。
郎君梦鸟诗三百，老子犹龙字五千。余亦幔亭分半席，相期同访紫霞仙。
上尽重城更上楼，烟波江上使人愁。九天阊阖开宫殿，万里风烟接素秋。
啼鸟歇时山寂寂，寒鸦飞尽水悠悠。城中车马应无数，来往风尘共白头。
一片孤城万仞山，愁看直北是长安。天空绝塞闻边雁，日绕龙鳞识圣颜。
岭树重遮千里目，玉山高并两峰寒。武皇没后巡游少，宫殿参差落照间。
九月降霜寒草衰，三秋落木塞鸿来。鬓丝可绾年华住，花事聊苏病眼开。
杜老长贫淹酒债，何郎新兴动官梅。便须拟看东楼雪，莫待缄书再四催。
三月三日天气新，杏花飞帘散馀春。但将酩酊酬佳节，何用浮名绊此身。
城外青山如屋里，东家蝴蝶过西邻。一年好景君须记，能解閒行有几人。
粉额涂黄亸翠翘，练裙和露束纤腰。犹疑汉武长门夜，寂寞春寒锁阿娇。
不是春风野草花，山深依旧自年华。新烟未改青枫火，细雨先烹粟粒芽。
喜有酪奴脩客供，幸无钱税恼官家。道人不解机锋语，日日相过且吃茶。
红树青山水急流，浴凫飞鹭晚悠悠。溪云初起日沈阁，长笛一声人倚楼。
织女机丝虚夜月，芙蓉小苑入边愁。鱼龙寂寞秋江冷，欲采蘋花不自由。
千里佳期一夕休，鸟啼花落水空流。请看石上藤萝月，曾照张家燕子楼。
碧落有情空怅望，春山无伴独相求。黄金用尽教歌舞，不及卢家有莫愁。
海燕西飞白日斜，城头落日起悲笳。归鸿欲度千门雪，奉使虚随八月槎。
钟鼎山林各天性，凤笙龙管是谁家。芙蓉生在秋江上，莫怨东风当自嗟。
小塘潮落碧氤氲，画舫青丝系绿筠。野老襟期同夜雨，故人诗态似春云。
忘形饮痛披衣惯，捉鼻歌轻拥被闻。如此风流俱合写，不吟举白便浮君。
群芳烂熳吐春辉，双燕差池雪羽飞。玳瑁梁间寒色莹，水晶帘外曙光微。
轻翻玉剪穿花过，试舞霓裳带月归。一自衔恩金屋里，年年送喜傍慈闱。
风袭帘帷炬色寒，鲛珠错落泻银盘。红绡半湿金莲吐，紫焰微销玉箸残。
传蜡汉宫春厌浥，绝缨楚馆夜阑干。须知归院承恩日，涓滴还将雨露看。
名园佳卉剧堪怜，玉褪香消倍黯然。旖旎不禁含雨堕，轻扬无奈逐风颠。
汉宫憔悴悲颜色，韦曲萧条感岁年。春去春来如有限，试将圆缺问婵娟。
淮南十月类清秋，最爱山扉雾雨收。时事向人慵侧耳，晏眠如释但梳头。
将陈病状求终养，敢负王官傍此州。记得先朝年弱冠，殿中时引翠霓裘。
三于郡国阅春正，二载龙飞戴圣明。北极红云香篆暖，东风金水柳丝晴。
江湖卧处惊垂老，礼乐兴期问两生。为负涓埃未归去，敝庐元有薄田耕。
何处亭成乐岁丰，琅琊山在乱云中。西南林壑夸尤美，六一文词信独工。
幽谷泉鸣琴操古，石屏路转酒船通。幸当归马滁阳日，此地来游兴不空。
重访南洲路转迷，閒居底用定幽溪。晚田石溜穿渠水，老木烟村入望低。
已分迂疏供白眼，不嫌粗粝有黄齑。洲前风物无羁管，一一还君自品题。
乾坤剩得此身閒，水石萧然屋数间。小结亭台无俗物，便于人境隔尘寰。
半生旧事浑如梦，终古青山不改颜。雨笠烟蓑了春务，幽篁尽日掩重关。
永嘉地僻还依海，西到金华路复东。孤刹著山浮水上，暗潮乘夜入城中。
分封正合归贤令，述作君兼有古风。已办牛刀供小试，须知不数簿书功。
夹道皇华列锦茵，转移文运仗词臣。才量玉尺恩逾旧，命拜金门宠自新。
爱日未遑工戏綵，谈风长此懔书绅。一条水署交相庆，两度珊罗擅席珍。
潦倒青江兴忽催，紫薇花好为谁开。亭孤刚聚三人话，径僻还容二仲来。
共把浮云看世计，更将淮酒引磁杯。斯文一会殊非偶，返照秋光满草莱。
清晨一棹长林端，水声沉濊日色寒。行人见水不见日，黄叶竹儿千万竿。
小桥欲度更沈吟，笑对酸儒野水浔。溪女蕉衫黄胜锦，看人閒倚竹门阴。
香帏风卷月团团，睡起裁衣思万端。秋叶未红金剪冷，玉门关外不胜寒。
寸怀能着几多愁，每向登临叹谬悠。黄菊翛翛冷彭泽，苍烟莽莽暗齐州。
光阴祗是留连客，酩酊何妨断送秋。有约不闻空怅望，来诗多趣苦为酬。
犹见香炉紫雾妍，还随鸟影望貂蝉。舟移岸岸皆奇石，云起山山尽瘴烟。
红蓼水生连夜雨，白茅露冷近冬天。舜峰九日登临处，吹帽无由侍晋贤。
霜林红叶有妍华，出郭幽寻兴自赊。苍耳草深非故道，牵牛花好是谁家。
鸡群野褐嵇中散，鹤背天风蔡少霞。邂逅平川同逆旅，时时晴屐响晴沙。
白下矶头绿树肥，宜春台上白衣归。山童把得琵琶在，惆怅开元旧谱稀。
上国春风马上郎，花间弦索断人肠。愿留一曲清平调，别有知音在太常。
马尾蛇肤冰茧丝，能吟解语意迟迟。弹到天高云净处，秋江唯许白鸥知。
磊落华堂火齐肥，佳人争比茜红衣。琼枝笑把银瓶插，绝胜春红粲晓晖。
潘郎本自爱桃花，种向河阳几万家。世有长官如孟子，还除花地付桑麻。
非关孙令忆周旋，名利深知负倚门。何事望尘遥一拜，板舆堪自乐田园。
平芜漠漠白云閒，忍向尊前送客还。赋别此时过候馆，怀人今夜闭空山。
一年春色啼莺里，千里归心去马间。为问姑苏台上客，几人飞梦到闽关。
金钗买得玉兰栽，香影倚斜印紫苔。曾与粉郎花下醉，不须春到也花开。
无情孤月照菱花，照见芳心飞似霞。愿嫁来生荀奉倩，焚香礼佛奉莲华。
花为流韵玉为神，何日郎君向我亲。骰子拈来低喝采，成双偷占意中人。
何来风雨忽移天，才过花朝又禁烟。怎似深闺身未嫁，桃开梧落不知年。
秋草湖边稻未齐，蓼花汀上雁难栖。荆榛世路行休早，恐惹寒蛩怨玉蹄。
湿生础汗暮云屯，夜雨丁丁已浃旬。素沫乍流疑洗月，寒丝不断似留云。
频敲碧瓦鹃声杂，细渍青苔鹤迹匀。绕砌落英香泪注，一庭星影白如银。
渔阳鼙鼓忽三挝，宛转峨眉别翠华。此日荔枝成恨果，当年芍药总愁花。
怨深生死心难隔，情至人天路不遐。蜀道至今悲锦袜，谁怜战骨化猿沙。
玉镜台前玉手分，黄莺花里骂离群。能传笑语惟凭月，欲访寒暄只遣云。
欢梦化为含笑树，泪痕染作石榴裙。销魂不敢窥芳草，满眼春光总忆君。
万树愁声雨底浓，美人蕉比绣衫红。水晶帘下低头立，鹦鹉嫌奴不整容。
遥瞻衮绣五云中，郁水灵洲紫气浓。履曳星辰新国老，座环奎壁旧宗工。
曾烧莲烛光笼月，谁撼鸦铃夜战风。到日白麻已平读，赓歌须为赋车攻。
蜀江云里唤钩釐，几片残花万树稠。未换征衣逢入夏，一年春事在行舟。
问余何事谢京华，远向南州寄一家。兴似步兵缘嗜酒，地如勾漏为丹砂。
枫看江上三秋叶，荷挹湖中几度花。欲识此来兼吏隐，抱关仍得傍烟霞。
天开图画好溪山，星聚亭依水石间。锦绣丛中堆翡翠，白云深处听潺湲。
天畔青山白玉楼，何年波上七星浮。仙都拟即同君赋，乘兴还能跨玉虬。
少陵三夜梦谪仙，魂来魄往枫林前。今吾梦君亦连夕，邂逅相逢道相忆。
似为九天风露长，怅望江南归未得。布帷夜久风凄凄，颠倒衣裳为君啼。
鸱枭得志燕雀举，凤鸟文章无宿栖。昊天七政谁与齐，玑衡倒植昂或低。
皋陶五帝不可问，坐对青灯落寒烬。人生逆旅会有归，但取荣名比华衮。
石氏富非朝夕得，财多元是祸之媒。香尘锦帐无名目，未必贪夫为朵颐。
年年今夕是中秋，今年今夕月几望。又向龙山玩月明，恨不此时登百丈。
百丈峰头天宇宽，桂树婆娑风雨寒。嫦娥冰奁未全启，神仙宝盖遥相看。
羽衣乐奏流霞宴，六六洞天光作殿。欲伴群仙捧寿觞，绝壁丹崖路如线。
山僧有酒浮金波，已?一醉同高歌。明朝归去还对月，百尺楼中秋更多。
西岩暝雨晓峰云，野渡中流漾夕曛。潭水镜寒涵夜月，屏山锦暖缬春芬。
绕林鹤唳松间听，夹岸莺声柳外闻。待得双桥雪晴日，规川移棹访孙君。
柳色临江辇路长，葳蕤遥望翠华张。衣冠隔岸催鹓序，舸舰中流列雁行。
鱼跃苍波赡御座，鸟啼春树识天香。时巡百度稽虞典，不奏横汾礼乐章。
百战徒劳八岁兵，秦民失望霸图倾。沐猴不免当时笑，戏马空传此日名。
故垒萧萧连泗水，寒山簇簇近彭城。行人回首荒台上，啼鸟凄凉学楚声。
晴登孤嶂俯郊原，指点东湖远近村。齐女墓荒枯树老，言游祠古断碑存。
一泓白水通湖口，几点青山近海门。此地旧传多圣迹，重来期与故人论。
寂寞荒城泗水东，昔人曾此遇真龙。一编已向兴王用，万户从教择地封。
带砺河山空往誓，春秋祠庙想遗容。酂侯下狱淮阴死，三杰惟公伴赤松。
山名中宿黛云层，地启飞来色相徵。延祚当为天下寺，达摩元是古今僧。
空台落照忙秋舸，绝壑深林隐夏冰。却叹惠能贪远胜，不将衣钵借传灯。
乡土儿时闻惠能，廿年孤抱此登临。飞峦合巘涵玄境，宝雾香花散夕阴。
大地山河归震旦，南宗支派过双林。居人不解曹溪水，只说春田灌溉深。
曲巘层阿长瑞莲，石汀泉岛散文荃。天生贤哲非无地，靳谓仙灵不浪传。
鹿洞正深元晦乐，曹溪遥结惠能缘。郁篮绝顶中峰路，消息真成尺五天。
白云堂院辉光增，满酌源头最上层。若论黄梅堂下客，君是泉翁之惠能。
寂寂孤园著老僧，无尘心境已如冰。何须同社招元亮，却恐前身是惠能。
到处林泉堪卓锡，一时衣钵可传灯。问渠玉版师如健，容我来参最上乘。
朝求百骑尽如龙，赵女齐儿一队中。席帽长衫浑不辨，只教银镫露双弓。
驿马朝餐苜蓿肥，三鬃剪出疾于飞。行人尽望红尘起，开府差人阙下归。
宝刀陇上日初沉，壁观峰前云正深。四十八声清夜发，教人失却少年心。
落落南冠且笑歌，肯将壮志竟蹉跎。丈夫不作寻常死，纵死常山舌不磨。
衰柳残堤锁夕阳，行人犹忆卧龙岗。半犁烟雨长吟处，万古乾坤一草堂。
夜月有时归鹤氅，秋风无复莅戎行。可怜旧业荒芜尽，空博成都几树桑。
惨澹天昏与地荒，西风残月冷沙场。裹尸马革英雄事，纵死终令汗竹香。
颠倒苍苍亦可怜，江山何地是安然。宵行秣马传餐食，夜宿连营抱鼓眠。
雪骨寒梅真我瘦，冰心皓月为谁圆。从今一斗孤忠血，总化春山哭杜鹃。
期许当年颇觉迂，壮怀曾爱读阴符。人间任笑侬狂士，我亦还怜彼鄙夫。
饮恨愁来思复楚，忧天奋处欲吞胡。封侯自是寻常事，不数功成万骨枯。
晓来清梦破梨云，帝苑馀芳尚带芬。雨雨风风空善妒，莺莺燕燕自为群。
澧兰沅芷同心见，径李蹊桃一笑分。紫陌旧斜扶醉去，春城无处不氤氲。
与君曾醉琼林酒，回首芳春三十年。却忆论心匪旦暮，可堪分手各云烟。
冰胶尽舫离情合，风拂行旌别绪牵。未必此生无再会，壶公缩地为谁缘。
连朝得得冲寒雨，何处青山起白云。洞里故留飞鹤迹，岩中犹隐卧龙文。
九峰树色如相挹，百道溪流不可闻。歇马嘉禾寻故事，石桥无语立斜曛。
三月花开十里香，千红万紫弄春光。不知午雨来何急，出郭看花转觉忙。
秋入银河夜度霜，针楼无语理寒裳。独怜孤影灯前共，谁惜芳颜镜里妆。
关塞月明归梦杳，江湖天远别情长。流华不与人相待，寂寞兰帏在一乡。
京师一别几相失，坐忆前程得见君。月下传书犹隔岸，晓来晤语到斜曛。
百年萍梗何时合，万里关川此日分。预卜太平调鼎暇，登楼遥望越山云。
山月春台含树影，浮光斜映翠微中。逢僧未罄明心话，几点钟声出梵宫。
一度鹊桥一度新，天河云净月欹轮。年年乞巧今还拙，影照空堂拙更真。
玉殿金门午夜开，翠华黄幄下仙台。卢沟桥北灯如簇，照见香烟紫雾来。
广屋栖迟桂苑东，赢逢诸少赏心同。挥毫客拟吴筠赋，入座人疑卫玠风。
袅袅香留飘绮座，荧荧奎聚映疏栊。豪来气唾千人废，色色分明大国工。
丹砂未就二毛新，却向名山访异人。庭下樵夫讶种放，山中羽客似吴筠。
看云日日浮松酿，临水时时正葛巾。欲向桃源营草阁，故人还许卜比邻。
娟娟孤月起林端，剥啄何人稚子欢。幸有文章公辈在，向来车马世途看。
云容白破千家晓，海气青回万井寒。醉里疏狂吾故态，莫将杯酒问衣冠。
乍喜传冰济郁蒸，少间战战复兢兢。却因细嚼凌阴后，犹忆春初履薄冰。
谢家庭树正茏葱，莫拟探环向别丛。白玉楼中题记罢，他时来作顾非熊。
满院凉风透葛衣，雨馀轻扇不须挥。斋居静觉心无累，吟榻清期愿不违。
瓦鼎日长烟篆袅，铜壶天远漏声稀。莱羹茗盌同三宿，诗阵堂堂未解围。
九重一念格穹苍，蓦地阴云起兑方。檐溜即看浑似注，市尘那得更如狂。
遥知陇麦回新绿，细觉宫槐缀嫩黄。明日趋朝同拜贺，颂声应喜动岩廊。
太原城外感离群，消息从今不易闻。旅雁翩翻乘朔气，秋风寂寞向斜曛。
秪缘俎豆他乡合，漫赋山河别路分。楚客西归渺相望，天连剑阁万重云。
握手临岐把浊醪，送君千里去江皋。清霜晓拂张华剑，朔气寒生范叔袍。
彭蠡帆收山月上，匡庐雁度楚天高。相逢不久重为别，两地应知梦寐劳。
老圃秋容次第开，晚山清节可谁陪。日高重影参差见，风细微香远近来。
盈把采馀陶令手，落英飧老屈原杯。枝枝朵朵重重瓣，真费天工细剪裁。
高秋篱落露华浓，佳节何年酒盏空。彭泽白衣来远圃，龙山乌帽落轻风。
菊因人赏花方媚，诗出天然句始工。更拾落英频细嚼，这般清味可谁同。
行色秋江万里深，山中频送马蹄音。谏行言听真谁事，主圣臣良是我心。
肯许巢由甘自老，本知尧禹在于今。相逢莫怪题诗懒，两月头风痛不禁。
落叶秋霜送马寒，题诗迂蹇竟谁干。圣朝海内长无虑，野老山中睡亦安。
御史祇今为寄重，谏垣从古尽言难。明朝或有垂衣论，愿与山中拭目看。
五十归田计未迟，西风肺气欲苏时。久耽月俸遗家累，稍喜秋成给药资。
老恋山林真有癖，病愁儿女岂无私。江边千室浑凋瘁，何得从君遍问医。
花影著船仍逐浪，莺声到耳似誇春。殷勤吩咐堤边柳，莫把柔条繫远人。
渺渺江湖日欲低，淡云笼雨眼中迷。东风不与行人去，只管催莺故故啼。
晚林分火上篝灯，午醉淹留坐见星。树带鸦栖和月冷，阑扶花睡倚春醒。
临池对客看泉溜，问夜停杯数漏声。小憩莫教窗送曙，梦思刚复绕春明。
沅芷湘兰怨楚臣，习池风景赏犹真。秋唫静爱山依阁，宴坐驯看鸟傍人。
杯沁碧荷翻下露，衣沾红雨湿馀春。山公老兴依稀在，消遣流觞到座频。
九夏风光任达臣，池亭歌舞乐全真。戏裁莲叶欺纨扇，笑羡荷花恼玉人。
华屋梦回梁燕午，金莲归忆禁莺春。由来欢赏从閒得，记取偷閒赏亦频。
水仙绰约合为臣，取次诗骚品鉴真。碧叶团欺池面月，红妆娇妒景中人。
缁泥不染元同幻，剪綵常新剩借春。更与浮萍有深爱，怜渠踪迹往来频。
秋水红莲入幕臣，重来风格认犹真。一尊海外酬佳节，千里花间见故人。
唫送碧筒红烛晚，歌翻白苧锦筝春。长沙亦是悲秋客，犹惜湘累寄兴频。
未分飘蓬笑远臣，天涯胜会更投真。莫惊岁晚同迁客，只对花清是故人。
七泽秋光连玉井，六郎丰采照青春。便期东道为莲社，对景分题未厌频。
御苑风光媚近臣，繁华回首梦疑真。独怜荷芰花间月，曾照芙蓉阙下人。
玉屑恩沾仙掌露，金钱醉忆曲江春。天涯零落多幽思，何处秋山篴送频。
中丞直道去长安，始信人间行路难。满目风尘多按剑，知心天地几弹冠。
论功自昔归何晏，平夏于今数范韩。即向东山寻谢傅，莫因一梦笑邯郸。
勾漏西游心不惬，栖真云搆在层峦。梅花梦里禽声聒，符竹阴中鸟篆残。
仙吏时来玉局观，野樵留得紫金丹。霓衣一去稀行迹，始信人间脱屣难。
麟符虎节宠恩新，满袖天香下玉宸。五夜将星经昴毕，万年皇化被昆仑。
紫驼白马蕃人贡，赤黍黄羊汉卒屯。圣主安边恢妙算，都缘保障为斯民。
何人只隔短墙东，咫尺墙头百感通。缓坐漫吟秋雨叹，相思深恨暮云笼。
半生乖蹇谁知己，一代风标愧此公。凝望夜阑翻自笑，不知清梦若为同。
铁冠仙史隐城隅，西近平畴宅一区。准例公田多种秫，不教诗与败催租。
秋成烂煮长腰半，春作先驱丫髻奴。鼓腹年年歌帝力，不须祈谷幸操壶。
不识黄家玉树枝，偶于草藁见文辞。若非沈老同庵里，那得诸生有项斯。
大扁金书照里门，当时纯孝尚堪论。庭乌最尔谙心事，坟草犹疑染泪痕。
五夜忽惊尘梦杳，百年终见古风存。孤舟前日相逢地，寒水无由酹一尊。
柳外青帘飏晚风，宣房遗迹草连空。谁知半卷河渠记，惬在停骖野语中。
摇摇画舫舣湖东，二妙多情访病翁。忆别久怀尘榻冷，相逢莫放酒杯空。
廿程道路江阳近，千里风烟蜀苑通。有约重携二桃李，早梅时节醉芳丛。
松洲风景近如何，鸟哢桃花水涨莎。咫尺相思不相见，长须空自走江波。
堂前慈母正呻吟，三圣谁传太古心。袖有神针投寸铁，囊余宝药售千金。
杏山香蔼红云烂，橘井寒生碧水深。盛德在人须补报，欲求丹诀问云林。
烟浪云涛不尽头，夕阳残垒总生愁。英雄一去成今古，忠义千年贯斗牛。
枫叶芦花秋瑟瑟，龙舟凤舰水悠悠。今逢海宇清宁日，都把兴亡付白鸥。
秀出鹅城十万家，二君年少擅才华。道宗正学推韩子，琴遇知音赏伯牙。
北郭薄田堪酿酒，南塘清水足烹茶。姓存名没知真隐，留得高风后世誇。
三策当年动冕旒，先生钟秀出罗浮。文章天下联星象，忠孝人间迈等俦。
白骨一函今在否，清诗千首永芳流。功成欲效留侯去，未必翻然物外游。
奇峰四百三十二，惟见兹峰势独尊。远揖华嵩为伯仲，俯看蛮岭作儿孙。
中天日月岩头转，白昼云雷脚底奔。不是飞仙那可即，骖鸾何日去朝元。
文战当年笔似飞，龙蛇落纸墨淋漓。中书虽老心犹壮，坐看先生涤砚池。
秋夜寒光彻底清，当年丞相出天兵。江流不尽银蟾影，照遍兴亡万古情。
文章一见一回妍，玉树分明在眼前。记得陆机年二十，亲看贾谊策三千。
杏花燕月人俱远，枫叶吴霜思独悬。南去河流乾欲断，关津先放彩衣船。
遥辞紫禁出都门，索莫穷居颍上村。乡国音书何日到，词林朋旧几人存。
夕阳远水连寒雁，落月疏钟叫夜猿。自叹浮踪如断梗，不须惆怅暗消魂。
天街十里雾濛濛，醉后依稀似梦中。栖树寒鸦一背月，恋槽归马四蹄风。
棕榈暗暗藏禅寺，铃柝沉沉护汉宫。讯罢驺人无一事，流星如火耀晴空。
清谈闲送可怜宵，竹户斜通宛转桥。白水青林秋澹澹，好风凉月夜萧萧。
贫来冶客伤时序，老去诗人怨寂寥。惊鸟不鸣更漏静，如闻银浦弄轻潮。
粘天浊浪溅征衣，惊雁那堪两处飞。君为友朋真不薄，我亡兄弟欲何依。
乌林浦上殷勤别，青草湖头痛哭归。皓首相庄无异约，入山同采首阳薇。
沮漳江上作渔翁，铃阁犹迟一纸通。白社有心邀范宁，青山无路伴羊公。
春风夏雨酣南国，岚字烟书遍渚宫。试看停车亲种柳，于今摇曳大堤东。
春鸟啼来不谙名，桃花丛里吠尨清。欲登山塔都无路，未见溪河先有声。
枣叶几何人亦住，頍头直上马犹行。巉岩满目余阡陌，处处樵苏间耦耕。
把看尺素一沾衣，朋旧中原日渐稀。鄂郡云愁黄鹤去，歙亭星暗白鸡飞。
书藏郁木人何在，丹熟芙蓉客不归。一代风流今顿尽，瑶琴何处寄音徽。
老向风尘鬓易皤，豫章消息更如何。遥知对客持三雅，谁解逢人寄九歌。
绝学河间传礼在，诸生郫上好玄多。倦游倍觉离愁远，渐欲江南托薜萝。
鸣笳伐鼓出居庸，凭轼边城万骑从。每饭未尝忘巨鹿，一编今已尽卢龙。
行专阃外纾筹策，归向尊前论折冲。莫道书生无剑术，箾中霜色吐芙蓉。
不嫌野父便交欢，讳说头衔是史官。车为久悬羞再驾，冠宜长挂怕重弹。
丛祠散社分余肉，僧钵逢斋寄一餐。此段风流那易得，肯驰崄岨涉波澜。
望见家山一抹青，澹烟初日漾江汀。先生才了还乡梦，已报轻帆过御亭。
醉翻余沥浣征衣，喜向风尘暂息机。多少春明退朝客，十年曾有几人归。
迢迢先泽冠东吴，太守诒谋近亦无。绝胜风流王内史，祇书小卷付官奴。
室有牙签映缥缃，庭前书带数丛长。封胡羯末今如许，未怕年来砚沼荒。
燕寝凝香有昔贤，百年手泽至今传。铜山钱埒知多少，不敌君家宝砚田。
腊尽寒威尚未销，浅黄轻碧影迢迢。费他烟雨知何限，只替东风染柳条。
白玉堂前发数枝，妆成每自下阶墀。中庭不是无花看，独为清阴立少时。
主宾无语似相忘，净扫青苔坐夕阳。乳燕飞飞蛙阁阁，楚萍谢絮满池塘。
八月愁听鸿雁鸣，故人鞍马独西征。关城日落诸陵远，驿路天阴五时平。
千里烽烟连朔气，万家砧杵断寒声。汉宫遗迹难重问，玉笛金笳动客情。
桐花吹雨惜残春，满地江湖见隐沦。短笠轻舟终远去，白云春草唤愁新。
画牛事已知弘景，学稼心常忆子真。山月一樽谈未了，夜深犹照病闲人。
白云流水度虚屏，小坐池边眼自醒。春事不知浑入夏，青虫无力堕槐庭。
溪边野竹映寒沙，茅屋青山处士家。燕子归来寒食雨，春风开遍野棠花。
山川摇落露华晞，野寺鸣钟破曙晖。千里人烟江郭静，数声渔笛水禽飞。
寒催刀尺风霜早，日远关河信息稀。丛菊又开身在客，长沙谁念未成衣。
独听钟声坐夜阑，袈裟何处问丰干。浮云忽灭心灯在，一树梅花月影寒。
落日千峰拄杖前，古苔长拟隐居篇。颍滨定有箕山月，庐岳时看瀑布泉。
小阁梅花迎老眼，残书白发卧高天。圣朝有道忧今少，药饵烟霞且岁年。
两句三年报已成，杞泉凉月照人清。九华芝草高踪在，千里冥鸿病眼明。
野墅柴门香稻熟，渔村江树晚山晴。凭谁唤起王摩诘，画汝纶巾杜曲行。
飘零无意反离骚，谱牒宜收倩谢翱。意北意南心自得，如鸥如鹜卜何劳。
三更露冷清同滴，片月天低影倍高。寂寞琴心传止息，花奴莫弄小儿豪。
萧洒仙风骨格殊，昼床频梦到华胥。亲疏故旧稀乡曲，老少儿孙满座隅。
着眼江山收景趣，放怀诗酒乐桑榆。伫看婚嫁年来毕，拟向罗浮共起居。
安边坐堡近沙场，白日胡沙惨惨黄。彀弩汝兄增品秩，操觚吾子独文章。
双龙一命新朝阙，三鳝诸生巳报堂。授易未容轻管辂，揲蓍端合契羲皇。
奉敕江南仅两年，蜚声已达冕旒前。何人为补中丞缺，此日还将旧政传。
贪贿吏惊先解绶，弄兵人散欲耕田。愿公为国持三尺，一岁官应见几迁。
紫气函关客过迎，谁堪起舞应鸡鸣。千年泰华东西色，万里江河日夜声。
自是文章生肮脏，岂容吾辈聚峥嵘。尤怜奉使还徐干，金马何心老帝京。
袁宏徐干各风流，李益王维兴未酬。回首素娥天咫尺，片帆无赖出并州。
望气寻君汝邓来，乘春冰雪马前开。周璆谬忝斋中客，徐干今推邺下才。
坐啸试临桐柏水，倚歌还上景夷台。长安西去谁知己，乞取金龟醉几回。
浮云蓟北叹相违，旧社词人各是非。谪后两迁心事定，醉中多赋宦情微。
黄花含笑孤秋色，白雁离群几夕晖。颍上有怀徐干远，建安风调迩来稀。
一语曾看决壅川，十年文思涌如泉。科名高讶居王后，鞭策加应在祖先。
安定苏湖吾偶尔，河汾房杜子其然。鹅湖风月谁收管，知抱遗经夜未眠。
青山欲转绿溪回，古木春云掩复开。不识桃源在何处，但看流水落花来。
长江风飏布帆轻，西入荆门感客情。三国已亡遗旧垒，几家犹在住荒城。
云边路绕巴山色，树里河流汉水声。此去郢中应有赋，千秋白雪待君赓。
长安年少羽林郎，骑射惟能事武皇。弓影醉开孤月满，刀头新买百金装。
听鸡晓阁疏星白，走马春郊细柳黄。应慕玉门关外去，请缨先系左贤王。
都门山水丽晴晖，骢马南行雁正飞。投驿暮塘明候火，解鞍秋露湿征衣。
心怀凤阙时时到，梦绕乌台夜夜归。当道独能存古意，公馀还肯顾寒微。
西风江上赋归休，值雨那堪夜泊舟。官路暝烟迷驿舍，郡城寒火出更楼。
到家正及湖田熟，在客先惊馆树秋。还忆情人相别处，短亭孤棹共悠悠。
官槐绕驿荫通津，画舫参差候水滨。客枕久听吴苑雨，乡书多寄洛阳人。
停杯别馆莺声早，策马征途月色新。遥想到京寒食后，五陵花柳万家春。
闲庭贮日煦如春，到眼禽鱼亦自亲。蕉叶满窗诗一卷，菊花半壁酒千巡。
交前名熟看疑梦，醉后情生语较真。但过无愁供给少，知君不解道家贫。
君忘北上我忘还，冷日奄奄白马间。吏散只如为客乐，牍销翻比在家闲。
三杯苦茗中泠水，一卷新诗大坯山。残雪满檐冰半砌，忍能相对不开颜。
不能十日不相闻，兄弟相看讵可分。此后恐无能好我，从前虽有不如君。
尊前吐胆销为雪，石上题诗化作云。地下怜才应更少，如逢旧好莫论文。
霜天约略一钩斜，半挂平芜半远沙。照向两乡偏是缺，不知圆处落谁家。
岁岁他乡滞客星，秋深野蔓匝虚庭。悲风卷箨征衣薄，寒雨鸣条旅梦醒。
秀色正宜迷晓蝶，枯茎何意化流萤。物华代谢光阴速，帘外蛩声不忍听。
掩卷幽窗秋气高，无端心绪折残蒿。徒伤飒飒摇书带，宁复霏霏乱客袍。
好制薜萝招隐士，欲芟荒秽续离骚。茅斋寄在层岩畔，木落空山猿夜号。
芳菲何限竞春先，唯有芝英俟庆妍。闻道贵池连帅府，一年三秀锦堂前。
荏苒流光梦欲残，重过祖席不胜欢。爱逢宪使探奇兴，得话孤峰白昼寒。
旗影乱翻溪水入，萝阴高引碧云盘。尘心顿歇空门里，寥廓松杉插石坛。
驰驱无计息贤劳，风雅文坛惯自操。千朵芙蓉云外瘦，一行鹓鹭日边高。
本来堂好疑青琐，明镜台方现白毫。木叶夜来风战急，满庭花雨泛江涛。
千章木护一孤亭，塔院憨师别有名。不早解衣恣偃蹇，暂时凝睇亦凄清。
龛云断续晴含雨，磴竹萧疏自发声。线底明珠归慧业，出山饶有道人情。
雪汎滹沱白社开，晴烟缥缈入寒梅。壶天风月呼瓢度，阆苑莺花击钵催。
黄发丹炉悬五岳，宫袍斑綵兆三台。卜邻何日延高榻，竹墅松溪杖履陪。
好音曾忆十年馀，琬琰新编独起予。百尺楼头写秋色，水瓜聊以报琼琚。
疏慵衰病老园公，芳讯频来石户翁。净几明窗试游戏，一帧数笔寄冥鸿。
轻岚薄黛满疏林，却喜茅绹瞰碧浔。为语屋梁明月夜，梦来须向此中寻。
萧萧晴色正堪怜，白首凭栏思杳然。欲问西园真面目，山容水态在蛮笺。
风静猿啼月满山，东林夜色共人门。柴门正与清光对，分付山童且莫关。
叠翠凝光曜九天，四时花卉自争妍。个中仙子名卢六，擅得高风万古传。
伉俪稀年锡自天，仙经何用更钩玄。阶前菊映斑斓服，堂上歌喧锦绣筵。
老得身闲增矍铄，貌因德邵觉清妍。从今寿考谁堪并，万仞南山倚翠烟。
乳燕鸣鸠甲水滨，小轩幽径足听闻。坐忘芳草翻疑梦，寒尽梅花剩得春。
世事暗随灯烬落，年华偏恋老翁新。芒鞋竹杖身长健，频上金牛醉野人。
忆同文酒醉词林，意气兼谐物外心。一向都门分柳色，几从天木望鸾音。
人间素业供贫病，海上丹砂自古今。寂寞京华尘梦断，十年湖海任浮沈。
力疾怜予漫乞归，羡君昼锦有光辉。扳舆潘岳初游御，鸡骨王戎病已违。
云静罗浮丹灶冷，春深泉洞茗芽肥。青山旧迹原相望，何日剡溪掉雪飞。
谬陪玉署领群英，独向钟山理旧盟。鸡肋一官怜浪迹，嘤鸣千里别同声。
梅花不隔怀人梦，葵藿宁忘恋主情。自是南枝巢越鸟，看君阿阁凤凰鸣。
莺花春日满长安，禁苑追趋几度看。忽尔分携干气象，漫劳惜别赠琅玕。
亭中玄草传经易，江上仙舟共客难。一水石头双鲤在，相思未远慰加餐。
自拜天颜入棘闱，斯文曾不乏瞻依。从知忠信堪凭仗，何处荣华免是非。
秋月普来心里照，晨星谁道眼中稀。提携京兆逢贤佐，未许权舆咏落晖。
别来荏苒十年馀，两接京华太史书。故旧不遗真羡子，文章无补尚惭予。
粗官冷笑淹巴蜀，芳誉新闻蔼石渠。珍重久要如有念，冯唐双鬓已萧疏。
自从年里看春后，日盼元宵恣笑游。到得试灯忙栉沐，风吹雪片打帘钩。
雨霁新晴湿野田，花城十里麦秋天。微官羞列循良传，大有应书太史篇。
冉冉晴烟碣石尘，声繁箫鼓溅花春。剑摇赤羽星寒渡，月蚀黄霾断野榛。
炊火湮零山墅阔，毳庐迤逦塞云屯。寒衙索米凌凄月，芳树村醪傍葛巾。
金吾上将开东阁，白发参军起曲阿。严武故人唯杜甫，马周知己独常何。
龙蛇久斗缠兵甲，鸿雁高飞避网罗。慷慨平生两行泪，哀时更比别离多。
百战关河血未消，将军谁是霍嫖姚。中原版荡悲周室，西楚纷披属汉朝。
甲帐珠帘非昨日，玉楼金屋丽层霄。兵麾满眼归无处，愁绝秋风柳万条。
马首空濛翠几重，就中高处若为宗。平生不厌曹溪怪，今日贪看五祖峰。
山径遥连山寺古，白莲长是白云封。汪汪生舍无多路，何日相从上祝融。
制兼内外文章伯，远过当年高侍中。运笔不停池水黑，举觞未厌酒珠红。
泛舟但仰膺门峻，登岘夫何湛辈同。傥以言诗许商赐，诗工宁复恨人穷。
平章西事久仪图，朝有佥言帝曰俞。竟识向来袁彦道，无忧今有管夷吾。
汉中席卷三秦定，卞子功成两虎俱。根本所先能用蜀，况乘兴运即擒胡。
蜀备三边北最多，西南未易便包戈。嗟哉作俑茶盐酒，久矣疲民战守和。
筑室道谋须勇决，养鱼沸鼎益烦苛。归来便把中书笔，留与儿童日咏歌。
兵书一箧老空休，尚记当年寓益州。扪虱盖尝谈世事，脍鲈聊复寄扁舟。
我方泥饮夸严尹，公喜逢时过武侯。作此短歌怀感遇，运斤班郢独包羞。
清朝耆硕里中闻，敕葬新恩借使君。海上松楸覃雨露，日边剑舄拥风云。
茂陵遗草归时奏，庾岭寒梅到处芬。知是灵均门下客，大招何处拟骚文。
江州司马慕高踪，贪引山楼听夜钟。冒雨几人过僧舍，搴萝独自上云峰。
何妨不见戴安道，有兴还寻南院颙。莫厌东林不设酒，署斋长掩一重重。
履迹经年不下山，山中清事属僧閒。日高香积斋初散，云满松床定未还。
佛法三乘天广大，禅心一月水中间。几时拨芋灰边坐，细话无生第一关。
渚宫仙子耐清寒，笑倚西风脸渥丹。绛节三朝琼作佩，霓裳一曲翠为盘。
夜霜渔屋灯前见，秋水人家画里看。可惜繁华易惆怅，锦官城上夕阳残。
习得僧仪已绝群，龙门宗旨更多闻。飘然一锡诸方去，踏遍青山万里云。
半霄峰顶拥丹霞，两策登登岂惮赊。老衲倒穿迎户外，山禽啼上石楠花。
客边岁月去如流，夫妇他乡共白头。今夕一杯须尽饮，人生能得几中秋。
岁俗傩船渡未休，孤灯白发几多愁。至今九派江头水，不尽当年妾泪流。
荷花桂子不胜悲，江介繁华异昔时。天目山来孤凤歇，海门潮去六龙移。
贾充误世终无策，庾信哀时尚有词。莫向中原誇绝景，西湖遗恨是西施。
苦为侯城惜道穷，姚师闲泪洒秋风。螟蛉若续读书种，上计偷香是贾充。
东南王气古今浮，层构重成镇十州。仙树夕阳啼鸟散，汉台微雨落花秋。
半廉云卷犹飞栋，两袖风清更上楼。酒后翩翩乘兴至，海边明月挂城头。
红晕香肌色自光，不须银烛映华堂。昔时曾照杨妃睡，变作明珠掌上看。
玉开移根处处栽，不教艳质落尘埃。随流拟作慈航去，渡水疑从桃叶来。
胡麻灵药本仙芭，巧累浮屠斗佛家。莫道此中无舍利，玲珑颗颗现光华。
黄鸟声娇出树迟，山花如织草离离。菃园自与人间别，不见春风树外枝。
东溪飞瀑转如瑰，石激泉声响万山。却爱野花閒白昼，愿随流水住山间。
高峰直插白云中，攀履巉岩上碧空。夜半亭前观日出，扶桑千仞海门东。
断桥芳草郭东渠，天上谁来享祀醑。五典旧闻从舜代，三仁方古见殷墟。
鱼须学士悲埋骨，马革忠魂痛绝裾。空有行人知往迹，怀深重忍立踌躇。
东南遥望霸图休，独上危楼见九州。仙树影斜啼鸟散，汉台人去落花秋。
半帘日月依天转，万里波涛绕郭流。酒后有谁乘兴至，浮云高涌出城头。
仙驿横江一舸开，丹山碧水探奇回。雨藏芳树搴吴苑，云蹴春涛别汉台。
画省许通薜萝字，红亭应泛棣花杯。中朝计相归江左，喜共三农咏草莱。
龙舸中流四望舒，水容波色净仙蕖。红摇锦绣千重里，碧浸玻瓈万顷馀。
岩畔青松停瑞鹤，洲前翠荇触游鱼。蓬丘阆苑非人境，万岁千秋奉圣娱。
禁苑晴波化日舒，南薰披拂飐荷蕖。游歌不替寅恭念，茂对聊乘宵旰馀。
圣孝拳拳思色笑，道机泼泼契鸢鱼。敬陈天保无疆颂，永荷皇仁万国娱。
澄湖万顷练平舒，紫荇青蘋错锦蕖。上苑祥光联日下，南山佳气霭晴馀。
欣闻凤吹冲林鸟，惊睹龙颜跃渚鱼。大孝允惟怀罔极，小臣何以佐宸娱。
双阙嵯峨入画屏，跻攀彷佛记吾曾。江流似带东西绕，霞气如云日夜蒸。
华表未归沧海鹤，竹房还住翠微僧。题诗欲托新秋兴，却愧任翻两度登。
老夫高卧文殊台，拄杖夜撞青天开。散落星辰满平野，山僧尽道佛灯来。
有客遥分第二泉，分明身在慧山前。两年不挹松风面，百里初回雪夜船。
青箬小壶冰共裹，寒灯新茗月同煎。洛阳空说曾驰传，未必缄来味尚全。
门巷幽深白日长，清风时洒玉兰堂。粉墙树色交深夏，羽扇茶瓯共晚凉。
病起经时疏笔研，晏居终日懒衣裳。偶然无事成媮惰，不是栖迟与世忘。
白发萧疏老秘书，倦游零落病相如。三年漫索长安米，一日归乘下泽车。
坐对西山朝气爽，梦回东壁夜窗虚。玉兰堂下秋风早，幽竹黄花不负余。
堂前笑展晬盘时，漫说终身视一持。我已蹉跎无复望，试陈书卷卜吾儿。
吾家积德亦云稠，不易生儿到岁周。印绶干戈非敢冀，百年聊欲绍箕裘。
遥夜迟迟烛有花，家人欢笑说年华。人生勿苦求身外，常得团圆有几家。
汉皋委佩碧琳琅，更着琼枝玉雪香。大似孤山贫处士，寒泉配食水仙王。
古堤杨柳绿丝柔，尽日南风送客舟。百里青徐平入望，千年汴泗正交流。
草荒霸业春过沛，月满丛祠夜泊留。老去马迁心尚在，不妨书剑事遨游。
春湖落日水拖蓝，天影楼台上下涵。十里青山行画里，双飞白鸟似江南。
思家忽动扁舟兴，顾影深怀短绶惭。不尽平生淹恋意，绿阴深处更停骖。
春寒漠漠拥重裘，灯火南浔夜泊舟。风势北来疑雨至，波光南望接天流。
百年云水原无定，一笑江湖本浪游。赖是故人同旅宿，清樽相对散牢愁。
几年山水共闲游，无日吟诗不唱酬。一卧故园春又暮，楝花零落渐谿头。
山势崔嵬望太行，星轺迢递过临章。花林园废花争发，铜雀台空草自芳。
何必三分夸霸业，独怜千古擅文章。生逢乱世终非幸，疑冢累累挂夕阳。
蚁斗狼争满世间，传闻牛耳属齐桓。洞门深锁华山月，黄屋不如茆屋安。
华山深处是衡茅，一枕清风百虑抛。徵使远临犹未醒，任教红日转松梢。
当年曾买三峰住，丹诏犹闻下九霄。乌是逃名渐不早，未须远避圣明朝。
吴门北下喜相寻，乍见扁舟系水浔。感慨独收今日泪，昂藏同露百年心。
高歌醉里江湖远，白发灯前夜雨深。此去秣陵如忆我，逢人还寄敬亭吟。
二难初自吴兴至，文采应如瑞凤毛。乃祖勋名当世重，故家乔木与云高。
钟山翠色明归旆，杨子波光逐去舠。别后相逢定何日，要听英誉迈时髦。
海沱摇裔木兰舟，怅望天人紫绮裘。白日星辰迷上部，层霄雷雨洒玄丘。
三千锦帔真娥会，十二鸾笙帝子游。谁念葛洪丹灶冷，万峰云里独悲秋。
梁山黑水华阳国，云栈金牛只一门。九折坂回谁氏驭，三声猿断北来魂。
可堪作客音书绝，赖有逢花酒盏繁。忽剧川南豺虎乱，夜来归梦绕中原。
玉堂清切紫宸朝，献纳从容鬓雪销。君相明良新宝历，神仙行队旧丹霄。
时平重有金钱会，海晏何烦铜柱标。苞凤文章今瑞世，莫从芸阁羡渔樵。
客思怜春春不违，放晴江日转晖晖。苑深杨柳莺能早，渚暖菰蒲雁未稀。
抱瓮文人甘守拙，焚鱼学士最知几。谁堪白首华轩恋，误却纶竿沙水矶。
前年相见深相慰，别去飘蓬复渺然。悬榻可禁风雨夜，过江常梦孝廉船。
汉家博士先三传，扬氏门生守太玄。何日云霄排羽翮，祥鸾逸鹄看高骞。
八月九日天气清，同文四海试群英。蟾宫愧我昔年志，蚕食看人此际声。
江左朱衣非是梦，海边丹凤拟先鸣。白头已误青袍拙，奕世科名觊后生。
壮图曾此泪沾衣，老向人间混是非。得失功名春梦断，古今荣利露华晞。
身归大块茫茫眇，心向空门种种稀。莫说风檐争寸晷，且将杯酒送斜晖。
江峰迢递独登台，满眼黄花暂举杯。两度重阳归未得，秋风千里望乡来。
半夜奎星光烛天，诸生云拥戟门前。閒阶露下听更坐，别院人稀借榻眠。
灯乱衣冠松外转，风清丝竹殿中传。西湖故老今何许，分鬯叨陪记往年。
陪祀年年候孔庭，每从司业借莎厅。衣冠假寐环东壁，钟漏传签报上丁。
礼罢佩声风隐约，归时灯火夜晶荧。病躯无分随班列，展转斋居寝未宁。
浮生五十五回逢，青帝来朝驾自东。草色向江先自绿，桃花临路为谁红。
高堂满献曾孙酒，小邑初移令尹风。身著斑衣啼又笑，老来真个是儿童。
休沐欣逢一日闲，拟邀禅客共登山。两筇未许寻萝径，孤枕应须掩竹关。
历历远峰尘土外，萧萧深屋草莱间。安眠却胜清游乐，觉看斜阳燕子还。
忆昨交游日罄欢，清时曾议共弹冠。春风草檄将军幕，夜月联诗羽客坛。
江海只今来远信，云霄无复望飞翰。惟应剩酿陶尊酒，迟尔归来共岁寒。
南园草色参差绿，忽忆佳人美如玉。玉堂挥翰事成陈，草屋悬灯照幽独。
江湖狂客未言归，翘首东南泪湿衣。何时净拂青溪石，与尔横竿钓落晖。
一秋风物已凄凉，九日无花只断肠。徒把青尊留客醉，不教繁朵向人黄。
鸣弦急管休相聒，舞蝶游蜂莫自狂。独坐孤城正愁寂，更堪落木下斜阳。
雨过青山暮色来，僧堂客至烛花开。半空楼阁星河动，满院松梧鹳鹤回。
浮世黄尘兼赤日，古人白骨已苍苔。兵戈此际同杯酒，愁听春城鼓角哀。
腊近孤城送客难，一尊萧寺共悲欢。山空木叶鸣风急，水曲松林背日寒。
岐路人间妨跃马，十年天上忆鸣鸾。知君此去长安近，拟向云霄直北看。
十月孤城云黯然，万峰飞雪此溪边。烟斜细细萦寒日，风急飘飘落暮天。
何处玉珂迷紫陌，几家银烛照华筵。茅堂此际堪乘兴，不放山阴半夜船。
香袅重帘玉署清，翠微楼阁报平明。花边归马仙袍湿，柳外啼鸦御苑晴。
秦国姓名青简重，龙图风月彩毫轻。千年芳躅君应接，共看层空一鹗横。
江山县中山木苍，飒飒风林开豫章。岭石细通闽鸟道，涧流斜带楚人乡。
青天岸帻时行郭，白日弹琴不下堂。同学共知年少志，岂将书剑负行藏。
人日晴光淡午风，梅花香霭斗芳丛。忽凭鸿雁来湖北，却喜芝兰发阮东。
弓冶谩云原有样，骅骝跨步好争雄。天涯老子归来日，任尔群呼白发翁。
清晨行李出西郭，日午泊船当北津。白沙翠竹自成径，紫燕黄莺时近人。
五年戎马未休息，九曲樵渔甘隐沦。安得比邻如李葛，狂歌痛饮度青春。
五台山下雪纷纷，谪去孤僧万里身。他日蒙恩归旧寺，休将衣钵浪传人。
上人崖畔厂灵宫，戒律曾闻事远公。招客只供罗汉菜，翻经时引大王风。
飞泉出石成甘露，猛虎参堂学小空。来此不缘求胜果，将因结屋傍岩东。
烈女山头还有庙，秦人塞上已无城。经过莫听漆河水，犹似当年号哭声。
亲舍南天万里遥，客程今夜宿云霄。霜林残叶空零落，孤馆寒灯漫寂寥。
听雁欲题红锦字，闻鸡还忆紫宸朝。明朝匹马潮阳道，吟过韩江十二桥。
屈曲盘蛇草树平，瘴云撩乱野虫鸣。眼前惟有梅知己，暗送清香伴我行。
风停倦翮几回翔，伏暑催归子亦忙。挂寺不随僧结至，穿花应笑蝶迷香。
云开拟抱中秋月，家近期登孔子堂。百尺竿头须进步，功名富贵是寻常。
年年除夕在天涯，宦迹如萍黯自嗟。镜里形容看渐老，灯前儿女漫为家。
北堂佳气依萱草，南国春光入棣花。愿倩苏耽云外鹤，乘风归去酌流霞。
霓裳仙袖暗分丹，冉冉秋香怅独攀。霜露可能欺绿叶，神仙长与驻朱颜。
寻芳有客登中岳，招隐何人继小山。遥望故乡森八树，西风流水夜潺潺。
怜尔花神彻底清，晓风拂槛报平明。却嫌荀令香还重，更笑湘妃态未轻。
霜冷天高衣袖湿，参横月落梦魂惊。忽闻荒戍吹残角，肠断空山半夜情。
登高遥望长安日，此地人呼小北京。贫苦正怜村落破，冱寒真比帝王城。
桑麻不敌三冬雪，征戍尤勤四海兵。寄语道旁星使客，肯将民隐达承明。
一杯秋露为君寿，寿君十日便辞君。笑谈胜结东林社，笔札堪传北地云。
綵服好将供白发，青衫莫更负鸿文。论交最是初相识，握别桥头畏夕曛。
家声麟阁五云堆，万里番阳简命来。玉管有花应匝县，讼庭无事辄登台。
易将大业苏民瘼，静觉醇风入酒杯。任水不须寻处士，竹林精舍待君开。
曾开白社向琼台，好友如林共茗杯。永岁独悬沧海月，多时空折岭头梅。
閒敲玉磬催晨梵，静数金风动律灰。渐去流光头渐白，送君心事独徘徊。
绳床携得挂高斋，却喜幽情对妙才。水石忽疑城内有，笑谈如入镜中来。
风侵碧树枝频出，雨暗银缸影或开。才一渡江心便忆，如波千顷正徘徊。
语罢如经雪里行，相期先有道人情。圆伊自可成三点，烟水无劳越百城。
圭组不忻身外重，嵩华自入眼尘轻。郊居已是君能赋，犹恨前人有此名。
欸乃听残客思愁，来登江上谪仙楼。寒风直扇金陵雨，怒浪长连白鹭洲。
万里中原腾杀气，三边朔漠怨貂裘。分明掩泣凫归日，回首茫茫又两秋。
湖海飘残意转深，归来未肯息长林。青衫拭尽新亭泪，白水难忘旧日心。
云过草堂时倚剑，鸿鸣秋浦罢弹琴。分明不羡无生理，相对惭予乏好音。
曾祀梁州色未工，移为窗下接谈丛。司晨既已惭嘉号，斗月犹能散舞氃。
幸比灵芝于我小，竟誇梅瓣不能红。人间拟物当其似，堪笑人间尽拟中。
珊瑚风急岛门秋，握手论交笑便投。玄理共君看鸭脚，名香赠我过牛头。
蛮中土物南方贵，海国朋情世外留。每到溪桥三伏际，素纨摇曳想风流。
故园松竹经年别，两粤风烟此日归。幸不遇人知己在，竟无好梦与心违。
云开庾岭梅花小，风落章江朔雪微。喂犊负薪无不可，牢骚一滴莫沾衣。
作客归来水满囊，谢家生事转凄凉。紫荆树树都含雨，青鬓人人半染霜。
异代狭邪逢处少，他乡山水过来忘。庭前独赖兰荃草，花气虽微较自香。
竹树萦回带板桥，一溪流水隔尘嚣。成村只有三家近，去郭都无四里遥。
春雨楼台窗里岫，寒宵更鼓枕边谯。湖田渺渺山塘路，烟月平分景倍饶。
一室萧閒竹里安，绿波洗出万琅玕。云深竞舞青鸾瘦，檐曲长霏翠雨寒。
三径清风人楚楚，五车汗简墨珊珊。何当直造谈眩处，展席凉阴捣月团。
披衣散发坐南荣，漏点迟迟欲二更。风约沼萍云影淡，月栖径竹露华明。
石床凉意浮珍簟，宝鼎沈烟喷玉笙。世虑不关心似洗，此身只觉在蓬瀛。
西畴膴膴水泠泠，小结茅茨也自清。白蠹简编风外读，乌犍蓑笠雨中耕。
休官彭泽惟陶令，行义安丰有董生。九月筑场禾稼熟，献羔祭韭乐升平。
溪北溪南十万枝，洞门深锁几人知。月香水影无多语，姑射罗浮自一奇。
千里喜传春信早，孤筇偏爱夕阳迟。殷勤更入坡仙咏，共补辛夷别墅诗。
难弟承恩司教铎，迢迢相送入南闽。客窗风雨连床久，故国椿萱入梦频。
马踏暖云芳草路，帆冲晴霭绿杨津。遥知献寿高堂上，白发双亲满面春。
晓看泰华三峰雨，晚步黄河满岸风。七载宦游无可述，一时佳士远相从。
谈经训诂词章外，论道精粗巨细中。此地不堪重回首，沙云初起夕阳红。
紫诰褒封两鬓华，锦衣绚烂映乌纱。拜辞玉阙天初曙，祖饯都亭日又斜。
望里关河飞画鹢，吟边官树带晴霞。应知明到多清趣，看竹频过处士家。
越女红裙娇石榴，双双荡桨在中流。憨妆又怕旁人笑，一柄荷花遮满头。
杏子红衫一女郎，郁金衣带一苇航。堤长水阔家何处，十里荷花分外香。
束如笔颖放如莲，画笔临时两斗妍。料得将开园内日，霞笺雨墨写青天。
数串明珠挂水清，醉来将墨写能成。当年何用相如壁，始换西秦十五城。
木兰艇子夜夜开，桃叶桃根太往来。搅起鸳鸯双睡翅，倒嫌他扇落金钗。
醉抹醒涂总是春，百花枝上掇精神。自从画得湘兰后，更不閒题与俗人。
松萝水竹石经门，山纪人居别一村。木道参差骑涧过，水舂清劲隔林闻。
尧无帝力余耕凿，秦有逃民自子孙。戈甲纷纷满天地，我来应愧德璋文。
沔水东流日向西，武侯祠庙背江湄。鞠躬有象真王佐，宁静如神实帝师。
且受书生今一拜，不嫌名士古相知。请看一统华夷日，可似三分汉贼时。
定军山下柏蒙茸，旷古精诚在此中。三尺孤坟犹汉土，一生心事毕秋风。
孙曹未灭成何世，天地无知丧此公。千载伤情惟杜宇，年年啼血树头红。
大江东下海门宽，万里奔流激箭湍。不信山从水底出，却疑身在画中看。
龙窝灯火千株动，蜃气楼台一点寒。谁道风波不可涉，风波危处却平安。
竹响松涛半入云，巴童度曲午犹纷。当年彩笔翻飞处，岩石空腾尽隐纹。
镇蜀功高气渐雄，荒心佛度慕纱笼。七层杰阁今颓剥，半入雨花烟草丛。
嵌空石室斧痕成，劈破浑沦卦始生。易注原来无了义，剩有流霞洞口迎。
黄陵庙口猿三咽，至喜亭前酒一杯。身向昭君看里渡，航从人鲊峡边来。
高标矗起幻空晴，一抹连天彷赤城。云华夫人初出幰，青鬟簇拥尽携琼。
朝真亭上列锦屏，摇落秋飙不减青。纵使吴绫将画就，何如瑶蕊隐真灵。
暮云已过复生朝，出岫无心任驶飙。撩乱征人情片片，峡边疑有奏云谣。
托根拳石不知年，吼出涛声百丈悬。笔写青天无限好，为能钟得子云玄。
心问身云何宴然，春晨啼鸟尚高眠。饶君安逸君知否，不遂公车已一年。
故人已别十年过，衰鬓相逢半已皤。共挽客衣怜道路，又持使节傍关河。
归来西掖清光近，坐对南山爽气多。庭下鸟啼人吏散，紫薇花发柰君何。
疏狂忘却一身忧，思入苍生始解愁。万事无成怜我拙，百年有恨倩谁收。
每思北阙开宣室，羞对西风泣楚囚。且喜阴云薄欲散，依稀遥见凤凰楼。
锁合西台烟雾浮，孤灯相对夜悠悠。寒欺草榻凉如洗，风卷星河动欲流。
报主独怜成孟浪，论交谁复忆同游。相知旧月情如许，犹自偷穿入气楼。
阴阴朔气满皇州，烈烈悲风暗凤楼。吹合冻云寒欲雪，蹴低霜干鸟应愁。
百年执法归廷尉，四海何人怜楚囚。闻说右军曾远寄，蒲葵珠玉莫空投。
寒灯高照影参差，樽酒长吟慰梦思。十载交游仍倚玉，百年骨肉更相知。
追谈云雨如前日，品第亲朋异昔时。明月不嫌草榻冷，徘徊照我去迟迟。
风满孤城泪满巾，高寒偏傍薄衣人。晴烟亦逐阴云冷，诗思应随白发新。
归去此身方属我，愁来何事最伤神。边陲戍马中原盗，惆怅羞称自靖臣。
寥落云司庭半虚，有功此去更何如。西台月下幽人榻，南国星随使者车。
寒雁不堪云暝夕，秋风况是叶飞初。秣陵若遇相知问，为道疏狂病未除。
怅望霓旌拂曙晖，嗟君此去故人稀。南山判草更谁易，北极恩光伴尔归。
晚树喜承新雨露，春风醉舞旧斑衣。汉廷此日须元礼，早促仙舟赴帝闱。
短鬓娑婆乌布巾，分明天地一狂人。忧时泪应笙歌落，报主心希宇宙新。
寇贼共传知有我，孤危不死岂无神。寥寥勋业将蓬鬓，虚负当年献纳臣。
幽兴惟于熟处便，未烦奇幻想壶天。龙山宾从如流水，谁解风琴奏汉边。
丝衫纱帻各轻便，举白呼红送晚天。萸菊香中浑一笑，閒人风月本无边。
扶植斯文最有功，谁教大老老关中。春延鹤算应无极，天驻仙颜老更童。
万姓每思文彦博，三边犹惮寇莱公。千钧何处逢乌获，吟望青山话未穷。
霜叶纷纷醉不知，名花全未觉开迟。眼中何物丹青手，解出秋江一段奇。
怀君旧是云中守，归去黄山尚卧云。欲借剪刀峰下景，好裁一半与平分。
岁月悠悠独自知，屠苏饮较众人迟。一年苦乐俱陈迹，昨日呻吟即旧诗。
才尽敢云心似锦，颜衰犹幸鬓无丝。春风不厌衡门冷，吹遍繁花雪万枝。
一别家山万里长，多年白骨委沙场。游魂已逐边尘散，空有高台筑望乡。
仗剑封侯事已非，闺中少妇葬征衣。玉门关内多边马，纵有游魂不敢归。
云边松影挂斜阳，上下禽声到竹床。半醉半醒开斗帐，微风吹送玉兰香。
踏碎烟霞谒帝乡，空中鸾鹤自回翔。腰间带有降魔剑，一道精光烛混茫。
可怜人世似蜉蝣，谁识真还借假脩。不学换心求换骨，青山依旧葬骷髅。
人间春色太无情，不管音容隔死生。满地梨花坟上雨，一番零落又清明。
千寻瀑布响空林，数尺危桥出树阴。欲向溪南访真隐，飞花满路白云深。
路入南湖步屧迟，梵王宫阙每遐思。已知惠远许携酒，更爱巳公能赋诗。
安静著身心地辟，萝云覆地月阴移。相逢愧我羁尘网，老大徒伤两鬓丝。
久抛铅椠伴樵渔，二妙年来谢起予。粲尔乡邦生鸑鷟，居然清庙对璠玙。
辞家并赴看花约，理国无忘种树书。天子秪今过舜禹，许身千古欲何如。
明月清风境界宽，不栽凡卉只琅玕。庭除剩有三湘意，枕簟能无六月寒。
时见啄苔来缟鹤，每惊拂石舞青鸾。故人诗画俱清绝，可得频过一借看。
旅馆西风九月寒，脩篁摇翠两三竿。最怜明发归舟里，可得推篷带雨看。
鳌背楼台一俯凭，海波万里碧千澄。太平未试龙韬策，射雉还过竹院僧。
交剪云鬟为主恩，镜台花落洗头盆。同心待死芳洲上，霜月寥寥夜到门。
缟素沈沈抱所天，死心已在剪刀前。主家楼上孤灯泪，同洒秋风四十年。
依刘偶尔寓于青，有客翩翩访独醒。三宿何烦频载酒，一灯好共细谈经。
竹林屡把君家臂，兰社初邀地主灵。自此往来幽性熟，会须下马指银瓶。
荼因味苦难成啜，花到春深不可移。独掩半扉无一事，戏书康节数联诗。
浮生荏苒年光尽，旧业凄凉壮志违。醉里自怜伤古调，灯前儿舞试新衣。
千家爆竹城闉莫，一箸柔蔬酒力微。白发总能知岁改，青山依旧对柴扉。
尊酒千山野照残，孤云万里是长安。空同北出青霄近，宫殿南开紫气团。
璧水春深燕月迥，锦帆梦落楚云寒。空悲岐路无堪赠，采采秋风纫玉兰。
十里未归犹是客，梦魂还托水云乡。轻鸥浴晚多情白，落叶辞秋作意黄。
断雨欲来过别浦，孤帆犹自带斜阳。百年几度飘蓬迹，世事江流总渺茫。
恋主心微中路疑，掉头忽去各天涯。秖言旧马能谙道，可信苍鹰不受羁。
汲水寻源抛故侣，应门逢客结新知。君才莫是惭萧颖，回首空吟阿段诗。
北极雄蟠第一峰，崔嵬陵阙俯高松。空林风雨归千骑，向晚烟霞閟六龙。
翠岭屯云蒸帝泽，苍苔点石记仙踪。艰难百战兴王地，无复秦关报夕烽。
老农深住石溪傍，赤日蒙君过草堂。若问生涯无可答，梅天犹有晒书忙。
芙蓉蘸水曲江逢，逸兴遄飞过碧淙。先我锦帆分野色，知公新趣逗樊笼。
排云击节波千顷，策杖寻僧月一峰。终岁鼓鼙人事改，相随真觉此情浓。
海上东还独杖藜，柳花飞雪乱莺啼。琅函宝箓皇人笔，玉检丹经外史题。
圣井山开龙起蛰，璚林台迥凤来栖。洞天白士今何许，犹忆西湖手共携。
雄镇堂堂相府深，炉烟不受晓寒侵。调元总属经纶手，下士常存吐握心。
岁晚松枝留劲节，春来棠叶蔼浓阴。丰功会见铭钟鼎，应有清光照古今。
大卤提封接帝居，大藩公相尽名儒。观风岁久山常静，宣德冬来日渐舒。
画省煖云浮瑞鸭，雕阑晴雪照金鱼。书生亦有扶摇翼，更借刚风到碧虚。
东风缭乱送飞花，啼鸟声中换物华。梦境青山犹在客，春来白下未还家。
一帆细雨空江暝，千里平芜去路赊。遥想馆甥应待久，秦淮日日望归槎。
白简昂昂侍里行，朝阳红映豸衣明。袖中谏疏知多少，汉主徒惊白马生。
西路元戎看仗节，南宫词赋起明经。天门初日余残雪，江国浮云伴使星。
乘兴还移浣溪棹，几时同过草玄亭。生憎杨柳催春发，故向愁边却尽青。
上党诸峰紫气通，迤南山色绕王宫。关城万井黄河壮，台阁三秋白露中。
长日琴樽歌有杞，往时圭璧忆分桐。最怜深谷岩前桂，信拂贤王殿上风。
三年为客向并州，两见南山属暮秋。宋玉多愁应有赋，梁王高兴几登楼。
炉烟孔雀新屏上，花气芙蓉别殿头。今日赓歌樽酒里，瑶华岂少报应刘。
明堂再续周王礼，宣室能容贾谊狂。亢世有人还谏草，清时怜汝独遐荒。
龙吟镇泽千峰雨，雁度偏桥八月霜。去住天涯各何意，长星犹在太微傍。
白首江湖作散人，忽投漠北远羁身。锒铛夜动天常黯，魑魅朝游地不春。
拊缶几曾歌顷豆，因风空自忆秋莼。江南若有招魂所，为告巫咸上玉晨。
相逢曾记帝王州，又向华溪接宴游。陶令虽辞彭泽去，寇君终为颍川留。
雨鸠鸣绿桑连野，晴雉翻青麦满丘。早晚治平推第一，玺书推上凤池头。
风起春城日易阴，留君斗酒故情深。弃繻暂出西游路，献玉终酬北望心。
驿路新莺难驻马，天涯久客易沾襟。垆头诸少应相忆，为报秋期在竹林。
白社分携忆岁时，招邀此地即蓬池。山家几变仙灵在，秋色将分鸟鹊知。
大药不传丹灶火，远心应共白云期。清光容易留杯底，肯惜更阑席更移。
未尽天涯握手情，何缘暑雨促行旌。嘶风正快燕台试，照乘还归合浦明。
宦计祇应余蒯剑，乡心兼复滞戈兵。故园旧侣能相忆，八月秋鸿寄好声。
书剑飘零庾岭东，邑庠三载振儒风。子虚赋就心犹壮，薤露歌残梦已空。
杳杳家山云树外，茕茕形影月明中。可怜埋玉冈城路，犹有文光贯夜虹。
锦瑟银筝白玉卮，赏音自是有钟期。独怜孤雁长城外，叫断南云总不知。
几年辜负钓鱼竿，从此江山老眼看。攲枕沧溟香梦远，西风吹不到长安。
半天风雨泻云屏，笑卧芦花被底清。岂有文章追永叔，倚篷深夜听秋声。
羡叹人生得意迟，菊残犹有傲霜枝。玉容不必添憔悴，留取香风晚节吹。
杜曲探春春可怜，落花流水夕阳天。蹇驴扶醉归来晚，林外数声响杜鹃。
拘弭火雀贡双双，环听清音实异常。玉女任从烧蜡炬，玄毛墨羽不曾伤。
幽人巳趁桂萝裳，古刹还求鸳马乡。物外灵花偏谓好，山中红日倍疑长。
仙莺巧和禅琴媚，帝草鲜承客履香。超秀不嫌无世侣，支公开径足游翔。
才子如君剧苦寒，青衫垂老忆长安。奇愁酝酿千篇险，褊性支吾半世难。
五字赠僧尤峭拔，孤魂吊月应辛酸。只馀身后遗编在，世上谁人洗眼看。
载酒探玄二仲临，官閒城市亦山林。坐中清曲频赓和，世上黄金自浅深。
雪拥骊驹仙客路，春啼黄鸟故人心。人生解有千年业，肯向尊前叹陆沉。
凤毛天畔信孤翩，曾听娵隅一语传。赤羽近徵辽海戍，碧幢新护汉楼船。
明霞夜发奚囊草，白雪春生相府莲。行矣从今作舟楫，不须仍赠绕朝鞭。
春来玉腕瘦三分，懒曳潇湘六幅裙。景物撩人禁不得，閒看乱絮擘晴云。
双摇画桨到同安，剪剪江风入夜寒。东望池阳在何许，青山尽处六江干。
人家星散一孤城，堂扁从容尚得名。日暮孤舟江上泊，待明风雪逼人清。
年来最好鹿皮冠，林下逢迎礼数宽。天上故人多厚意，寻常对客不曾弹。
远近人家远近山，丁丁长斧白云间。等閒斫断吴刚树，收拾堪寻旧路还。
露茎风叶味偏清，咬尽能教百事成。写出一根常寓目，知君忘却五侯鲭。
重过清源岁暮天，风光如旧见丰年。回波拍按三千舞，归雁声寒五十弦。
珠履狐裘人似玉，锦鞯银镫马连钱。繁华不入诗人眼，独拥青绫日晏眠。
江行高挂夕船灯，绝似浮杯野渡僧。瘴雨蛮烟经几许，残山剩水见多曾。
远游正可追司马，前定何须问惠能。同事有人亲笔砚，鼓琴奚事说孙登。
佐禹勤劳八载间，黄牛神化播尘寰。当时水土凭刊浚，今日舟航任往还。
鹿角虎头江上路，锦屏螺髻庙前山。经过词客歌灵贶，管内才窥豹一斑。
将军先世本材雄，常在先皇宿卫中。要识儿孙能继武，门前乔木是遗风。
清歌一曲思熙熙，唱入南山和者稀。老鹤高栖松桧稳，饥凫低趁稻粱飞。
百年地步谁绳武，千仞冈头独振衣。自笑狂夫疏懒旧，三竿红日尚关扉。
断魂芳草送春残，谁寄春诗自水南。杏树坛边新雨泽，梅花村里旧云庵。
明时天际翔威凤，野老山中忆去骖。肯订翳门关上约，碧溪薇蕨有馀甘。
三年泣血卧樵苏，今日之行为别吾。庐墓早曾闻汉代，乘车始觉过成都。
春城寒食孤灯夜，午岭薰风万里途。试问当时黄郭会，不知曾到此间无。
春雪漫空竹树低，紫骝愁湿锦幛泥。光腾玉殿迷银烛，冻合金桥失绛霓。
已拟典衣沽腊酒，何如拥被听晨鸡。东风先到沟前柳，无数寒条拂水齐。
招提隐隐傍林峦，月落钟鸣漏未残。一夜芭蕉风不静，秋声相和下云端。
长桥十丈俯江流，月色遥连水色秋。云外何人吹铁笛，浑如黄鹤断矶头。
黄家村外夕阳明，鸡犬迟归爱晚晴。花落閒庭茅屋静，小溪风起看潮生。
别浦春潮带雨来，帆归天际晚风开。江干竹树深如许，二阮清游应未回。
珠渚烟晴晚照红，布帆八尺饱西风。今宵系缆知何处，两岸芦花月色同。
浪花飞雪满前湾，举网轻舟夜不还。无限黄州苏子兴，洞箫声在水云间。
雨过春堤尘未乾，海棠千树画中看。汥江江上东风软，轻扑罗衣散晓寒。
水边林外野人家，橘柚秋红照晚霞。何日寄来三百颗，先春报汝玉川茶。
绯紫锵锵集殿庭，君王负扆坐横经。儒臣讲说通天听，圣学光明似日星。
审象旁求傅野贤，商宗一梦格皇天。为霖束取岩前板，已筑王基六百年。
庭前昨夜起秋风，落叶潇潇万木空。独有此君颜不改，依然无恙月明中。
亲函玉节到炎洲，万里名山不厌游。一自舆图开百粤，蛮中今列内诸侯。
馀寒马上试春衣，四月杨花扑地飞。行过故园应怅望，荒郊无树蕨苗稀。
衡阳秋色暮云深，湘水南来是桂林。七十二峰青未了，刺桐花里鹧鸪吟。
一剑南方定九州，秪今风景不生愁。山标万里朝天望，江洗中原被发羞。
绿树马嘶阳羡道，青云鹤唳广陵楼。两京巡狩须过此，长见飞龙挟綵舟。
淮流浩荡楚原平，叹息英雄不再生。天日可明归汉志，风云犹似下齐兵。
千年城郭名空在，百战山河姓几更。还酹将军一杯酒，黄鹂碧草不胜情。
石阑垂柳向春生，生态于人若有情。绮席低佪凝黛近，青楼纤细舞腰轻。
荡月渌水沿吴苑，把酒东风唱渭城。无赖故交零落尽，为谁欹枕听流莺。
桂树花?涧水南，花时无柰雨涔涔。回风?漫天垂粟，初日苍凉地布金。
汉武馆中犹剩馥，月娥宫里更清阴。谁知楚客淹留意，宁与山猿自在吟。
北辞太谷孤城远，南出盘陀叠嶂稠。天作崇关纡鸟道，水渟深谷漾龙舟。
离离坂黍垂秋实，嘹嘹边鸿送客愁。万里归辕何日到，胡桃阴里饭吾牛。
记得钱塘折柳枝，画桥流水暮春时。苏家小女多才思，一曲翻从笛里吹。
新峨豸角总英俦，京口同登北固楼。日月丽天钟阜近，风霜捲地浙江秋。
敕书按俗乘骢马，旄节还朝驾鹢舟。自古长才宜大用，太平功业焕皇猷。
天涯此别意何穷，一片愁心万里同。明镜晓霜惊白发，浮亭秋雨梦青枫。
书回绝岛孤帆远，门掩寒塘旧业空。说着登临多感慨，一缄封泪寄南鸿。
寒岩精舍石林东，冉冉垂萝洞穴空。宴坐袈裟深杳霭，仙游环佩小崆峒。
红泉雨过花皆落，翠筱云来月不通。扫石焚香频到此，定逢秦世采芝翁。
高台突兀五云头，风捲笙歌彻夜流。玉兔初生银汉影，桂花先报广寒秋。
梦飞弱水三千里，兴入仙家十二楼。只恐酒醒沧海变，笛声孤起古今愁。
孤城吹角水漫漫，近夕波摇舟次滩。峡口砧声江上度，武昌树色月中看。
南天渺渺怀人远，北斗苍苍向客寒。流落水云千万里，不知何处是长安。
道山老禅七十馀，闭门不出祇园居。心将明月同清净，迹比閒云能卷舒。
萧散浮云閒更閒，因风也或到人间。晴教海上千峰出，暝与天边一鹤还。
归云寂寂山房暝，明月苍苍僧入定。禅心无着云无踪，一尘不染诸缘空。
山中有僧人不闻，世上流俗徒纷纷。愿为松下小童子，閒与高僧扫白云。
闻君放逐此淹留，献纳空悬汉室忧。旧宅独临湘水远，遗文曾吊屈原愁。
青枫极浦烟光晚，白鸟空江树影秋。西望不堪怀古意，欲因归去卧沧洲。
湖水平临夔子国，岳阳绝胜濯龙宫。楼台迥出丹霄上，岛屿浮来玉镜中。
墨客琴樽浑醉月，榜人舟楫若乘空。青蘋风起还能赋，不独兰台宋玉工。
楝花时候忆同游，况复怀君此泊舟。千里归心逢臈尽，几家落日倚门愁。
山钟杳杳前朝寺，烟水悠悠古建州。何事相思不相见，尔来应被白云留。
一襟离恨怨魂消，闲却鸣鸾白玉箫。燕子不来春事晚，数株杨柳暗红桥。
溶溶春水漾琼瑶，两岸菰蒲长绿苗。几度踏青归去晚，却从灯火认红桥。
玉阶凉露滴芭蕉，独倚屏山望斗杓。为惜碧波明月色，凤头鞋子步红桥。
桂轮斜落粉楼空，漏水丁丁烛影红。露湿暗香珠翠冷，赤栏桥上待归鸿。
一南一北似飘篷，妾意君心恨不同。他日归来也无益，夜台应少系书鸿。
豫让桥边策马过，当年意气未消磨。人臣报主宜如此，死不成功可奈何。
溪山深处野人居，小小帘栊草阁虚。洒面松风吹梦醒，凌霄花落半床书。
枫林叶赤露华浓，来往晴沙一径通。遥望美人秋水隔，摐花吹老楚江风。
静江遥带五羊城，官舸乘风画鹢轻。客馆乡人秋送别，高斋弟子日相迎。
桄榔接叶蛮烟暗，螺蚌含珠海月明。到郡为询贤赞府，几时鞍马定朝京。
嵩高云气晚嵯峨，清洛西风咽急波。水色山光浑似旧，汉家陵墓夕阳多。
泪血盈盈欲寄谁，一山红雨向人吹。乡心正在花开日，莫更三更听子规。
驿路风吹堕马妆，陇西流水去茫茫。枝头鹦鹉休相问，梦断春归落野棠。
同是当年角立人，一朝谁肯分臣主。英雄热血本难磨，重瞳不渡乌江水。
偶托孤根在百蛮，夕阳疏影一时殷。新妆近水低如诉，密叶临窗静可扳。
落照晚添宫井色，流痕遥点铁骑班。汉家坐失山阴后，不独青闺尽减颜。
欲暮群乌便解飞，水边人影候柴扉。立当湖岸情先往，卧向松窗意自微。
乱叶坠霜寒树瘦，断云填壑晚峰肥。不劳洞口花相笑，日日寻君醉始归。
閒身故得访云林，泉石依稀尚可寻。落木如今寒路色，苍山终古野人心。
松风曳磬飞霜瀑，草露留花上苇襟。每到便生岩谷志，冷梅香彻石床阴。
层层高影立疏篱，密叶临窗晚自吹。雨滴泪痕支枕夜，墨题诗句捲帘时。
倚当檐下风生急，遮尽庭前月到迟。莫向绿阴伤往事，梦中迷鹿有谁知。
晓烟临水树层层，波影分明两片灯。百战江山如昨日，独行踪迹似孤僧。
鸦惊落月翻衰叶，马怯寒风立断冰。欲谢红尘就林壑，投閒曾有几人能。
家住江南杜若洲，枯荣都付水中流。独将碧眼看炎帝，肯把冰心赠素秋。
歌舞一场湖上恨，丹青千古画中愁。西施莫漫娇红粉，清白唯应属海鸥。
历尽千山与万山，白云飞处见松关。路从碧涧通仙窦，梦绝红尘出世间。
花落洞中春寂寂，日斜溪上水潺潺。哀呼四壁多猿鸟，迷却来踪不可还。
元年飞雪度维扬，此日秋风复故乡。总为郭君纡綵缆，况逢欧冶说干将。
回看京口孤城转，坐拥江流万里长。以尔相从诸子后，新知得似丈人狂。
鲁阳关外晓闻笳，官柳千行雪满沙。想得高斋人睡足，城头吹笛落梅花。
河阳不数种桃家，红杏天边一片霞。谁似毗山双燕起，翩翩春醉曲江花。
草龙珠子满盘秋，照水摩尼对白头。莫笑先生看五熟，不将斗酒博凉州。
万玉林中送艳香，纤腰束素舞霓裳。何年移得蓝田色，春在朱门十二廊。
村社招邀少长同，正逢皎月满晴空。欲从雉堞游天外，如暏鳌山在禁中。
不夜城连南北合，长春花入绮罗丛。桥成灿烂龙争跃，鼓鬣双双戏彩虹。
玉几去天才尺五，何缘耸立君之户。松桧为垣草为堂，閒窥科蚪穷今古。
朅来啸傲天之涯，酒酣落笔走龙蛇。弹铗羞为孟尝客，无鱼甘自老京华。
秋色愁肠夜乍寒，偶从看月一凭栏。海潮白拥江门雪，榴累朱悬洞府丹。
林野总沾新雨露，闾阎仍苦旧凋残。爽鸠此日春将半，何得馀波动地欢。
飞楼蘸水倚连冈，怅望仙踪竟渺茫。龟鹤崚龟囊已尽，江湖环绕带仍长。
贾人逢篴龙喷浪，巨蟒离池剑吐芒。犹有梅花当面发，不堪吹落洞庭傍。
靡靡终风万草萎，相逢辄复语移时。翱翔北土并南土，检点黄髭更白髭。
水部清风开尺度，边储深计秉蓍龟。峥嵘老态宜深谷，却笑归耕我独迟。
破尽曹瞒百万师，建安遗叟望传麾。可怜皎皎钟山月，不照成都赤羽旗。
百年塞马嘶华月，南下天兵驻此滨。椎髻扫除施冕弁，江津莫错比河津。
旄节前麾海气森，霜威初动岭云阴。雄文再睹驱鱼笔，雅操终存酌水心。
古洞石床窥鸟迹，西江官舫听猿吟。清风相送沉香浦，秋月遥生八桂林。
燕山雨雪一冬足，越峤烟花三月多。綵鹢忽随春岸远，东风斜日水增波。
三月正当三十日，馀春零落入风尘。閒过岁月不知老，失却莺花转觉贫。
妾心何事九秋霜，肯为轻尘弱草伤。死可复生生不愧，悠悠千载两共姜。
盛足文章与后贤，恰馀岁月即初筵。吟边海日生残夜，杖底椒花媚远天。
双眼常逢巢父饮，三生同證沃洲禅。新年诗兴清新甚，肯把屠苏让少年。
宵衣闻道叹无臣，就义从容泣上旻。不那已成千古恨，可应深恋百年身。
河南邓禹非因荐，晋国郇模岂待轮。漫道明珠已寥阔，度关迟尔弃繻人。
鸿飞遵渚雁横天，我上征车兄上船。无奈别情风雨恶，紫荆花发又经年。
古城疏柳荫和阳，半是当年旧战场。欲认前朝寻故事，乌江犹唱楚歌狂。
蓬蓬万物等毫毛，枉费纵横百战劳。看透人间无敌手，陶唐一着总输高。
廿年白下忆相逢，尔自西兮我自东。神剑元来终会合，夜看斗气贯长虹。
纷纷异说总纵横，春到园林万木生。檐角风传天籁处，有声谁听到无声。
百年过半学忘情，绮语芟除手亦生。因甚对花情未了，杜鹃颜色正倾城。
月中坦步似乘虚，忽忆幽人静默居。镫火叩门通款款，衣冠隐几出徐徐。
向衰有几相逢地，少贱空多未读书。天与浮名宜渐弃，乱离持此欲焉如。
欲剪吴凇江水悠，早梅时节酿酸愁。分开画烛交红泪，锁向雕笼到白头。
预借仙期偷驾鹊，探偿愿海许沈牛。花源一自渔郎问，柳浪春来许系舟。
双栖休比画鸳鸯，真有随身藻荇香。移植柔条承宴寝，捧持飞絮入宫墙。
抱衾无复轮当夕，舞袖虚教列满堂。从此凡间归路杳，行云不再到金昌。
旋周滴限返仙家，一笑相迎路不赊。怀梦自珍方朔草，急行须借阿香车。
长悬素影凭脩月，久驻红颜赖饮霞。坐拥群真尝说法，杨枝在手代拈花。
楚鬼微吟上峡谣，中元法食可相招。凭师为譬兴亡恨，雨打秋坟骨亦销。
孝陵重树紫金山，王气葱葱碧汉间。灵殿本无荒草入，扫除霜露始应还。
羽盖霓旌晓出游，绀霞红日映江流。云中帝子三千阙，海上仙人十二楼。
扬子江头驻六师，太平天子赏功时。红云影乱黄龙舰，白日光摇绣虎旗。
弓如满月向江开，箭插寒潮捲浪回。水上鼋鼍莫深避，我皇元为射蛟来。
江口传呼大驾临，顺流风雨注江心。风起半山群虎啸，雨来深水一龙吟。
大君仁圣迥非常，远似唐宗近宋皇。访道先过赵普宅，哀贤还吊魏徵丧。
潮落江门烟水秋，云帆八月过扬州。两京驰道三千里，夹岸垂杨接御沟。
翩翩龙马控雕戈，白日清秋沛上过。圣主守边思猛士，临风高咏大风歌。
叠鼓凝笳入禁中，似闻韶乐奏南风。通明殿敞秋云碧，阊阖楼开晓日红。
雪殿云墀列羽旄，天王开宴赏勋劳。封侯未赐将军印，归马先分战士袍。
五岳填胸气不平，谈锋一触便纵横。不逢黄祖真天幸，曾怪稽康太世情。
扫榻有时邀月入，杖藜到处避人行。料应尘海无堪语，且试骖鸾问紫清。
百结悬鹑两鬓霜，自餐冰雪润空肠。一生惟得秋冬气，到死不知罗绮香。
寒贳村醪才破戒，老栖僧舍是还乡。只今一暝无馀事，肯要青蝇作吊忙。
十年相约谢风尘，天地无情陨此人。乱世逃禅聊解脱，衰年哭友倍酸辛。
关河泱漭连兵气，齿发苍浪寄病身。泉下有灵应念我，白杨孤冢亦伤神。
风云浩渺泛灵槎，三径归来菊有花。疏广宅东天入海，龙且城外水囊沙。
宾筵且复成娱乐，帝阙终须拜宠嘉。好语黉宫刘博士，休将简策问生涯。
日望江云卧草庐，烟波无处觅双鱼。高僧相见能传语，不写银笺小字书。
东老作亭东海头，开窗盘礴坐如舟。花飞酒幔云高捲，竹映书签水乱流。
留客可看清剡雪，学仙应过洞庭秋。只从占得鸥波渌，却笑王孙赋远游。
客途冲雪肯回舟，远过沙溪访太丘。金帐羊羔谈笑处，风情不减晋风流。
溪边分手日犹高，忽忽狂风肆怒号。云水渺茫天地阔，夜深何处避惊涛。
白日红尘浑不到，金城坊里托幽居。家贫颇类贤人巷，地静何烦长者车。
近郭好山青映户，小桥流水绿通渠。衣冠邻曲皆邹鲁，来往清言数起予。
二十年来列从官，玉堂高处切金銮。哀迟有幸迁清秩，匡辅无才愧素餐。
朝退书帷閒独坐，吟馀尘事不相干。自怜此乐从前少，身荷君恩欲报难。
万顷西湖一鉴澄，玉泉淠沸泻泠泠。昔年两度游曾遍，此日三贤兴共乘。
石畔漱流仍命酒，山中瀹茗定逢僧。从知登历多高咏，还对苍崖第几层。
霜满貂裘月满天，四更骑马白河边。玉堂学士无公务，正拥青绫足晏眠。
秋光渐近重阳节，缓辔垂鞭踏软沙。却忆玉堂閒白画，谁家庭馆看黄花。
想见联镳西出城，酒壶诗卷共高情。看山骑马渔阳郭，也似平坡寺里行。
翩翩飞鹭满西雍，老鹤相依只涧松。高岸乌纱摩醉眼，救时勋业付姚崇。
早振词林五色翰，廿年郎署忽弹冠。校书刘向成新序，判事姚崇起夏官。
楚客不惊湖海阔，闽山能阻雪霜寒。他时召伯甘棠树，只是南风荔子丹。
酒酣乘兴却登楼，千里湖山豁醉眸。风挟霜威侵骨冷，梅将春意与心谋。
绣衣爱客成佳会，彩笔题诗纪胜游。后夜孤舟明月里，顾瞻南斗思悠悠。
与君兄弟最多情，谁道中年两变更。闻病只疑吟太苦，讣传浑似梦频惊。
心灰冷对寒灯烬，泪血潜随夜雨声。人远北山孤鸐侣，天荒东海哭鸥盟。
青衫老我疏良会，白首怜君误此生。望断夕阳云影散，魂迷池草月华明。
苍天竟负仁人寿，白石空题处士名。吊罢灵帏见孤子，不胜清怨重沾膺。
连山西来群马奔，下有流水如桃源。故家尚想衣冠盛，乔木徒悲丘垄存。
天际断云横翠黛，沙头疏雨送黄昏。庐峰隐者相邻并，松菊萧萧对掩门。
当年客棹过君家，一段蓬壶景不赊。翠竹有枝初解箨，碧桃无树不开花。
金樽满泛长春酒，石鼎新烹异品茶。为问传书南去鹤，寿仙何处炼丹砂。
平生走马呼鹰地，白首为园学种瓜。碧草故要安石屐，青天常满邵雍车。
围阑换土心真苦，绕菊依松径不斜。昨遇日晴閒自步，别蹊桃李又风花。
细月肩舆病坐迟，相逢连夜几相思。欲将老眼号天泪，痛洒秋江教子诗。
蛮貊虎狼尼父叹，中华男子邵雍痴。喜音日望檐前报，先有山家冻鹊知。
零落西园万片霞，颠狂呼酒醉邻家。鵔鸃冠上虽簪却，绝世元称隐士花。
忆踏飞云第几峰，凌霄四百玉芙蓉。相将定访青鳷鹊，浩往应乘白鼻龙。
花底鸣弦金缕合，洞前留句碧纱封。倚阑搔首劳延伫，老鹤一声来远空。
疏馆余晴片日晖，阴移高树晚凉微。自窥水槛人将老，转念山扉客未归。
天畔绿虹临户映，风回白雨过村稀。荒庭一醉拚君共，呼取村醪兴莫违。
笳声入晚不堪闻，驿路山腰向此分。洞壑空濛秋雨雪，岩崖突兀石生云。
愁心胡马方频入，寓目冥鸿定几群。归兴转从今日尽，将因沙塞著微勋。
闲庭芳草日分长，疏雨高槐夏转凉。一片乡心千里目，青山无数晚苍苍。
父客吴趋一见寻，翩翩公子更词林。才清似得颜延笔，橐在全无陆贾金。
偶自履霜宁入操，居然爱日有余心。衡门幸少孤臣泪，浊酒新凉取次斟。
硕德长材素有馀，豺狼宁意与同居。苌弘不化千年血，苏武空传万里书。
义重丘山惟自守，光争日月许谁如。皇家锦诰褒忠节，奕奕双桓在故闾。
真人自昔本忘机，煮石餐霞事亦稀。九转功成人已去，一丘丹灶是耶非。
参同何处订平叔，静定徐当叩子微。看取坎离交媾后，婴儿姹女莫教违。
一从凫舄簉鹓班，汉署仙郎欲见难。邑长至今思卓茂，州民谁复念丘丹。
御河冰泄归鸿度，禁掖花明立马看。北望公车犹万里，将随计吏入长安。
忆昔词垣忝近臣，六箴惭未献丹宸。敢期釐室移前席，虚拟探环是后身。
老我欣欣依旧业，诸公衮衮抗清尘。枌榆社里閒相过，不羡东西南北人。
得钱沽酒即相求，醉击青筇漫自讴。染翰命觞怜小谢，落花依草愧前丘。
乡怀深夜蕉边雨，客近重阳海上秋。解榻未须伤往事，沧江不尽古今愁。
海上青山翠欲流，双溪如带绕中州。飓风不动楼台稳，蜑雾初开岛屿浮。
紫帽入云秋岸帻，清源过雨晚移舟。使君拟卜泉南隐，载酒何时觅旧游。
贺缄云锦织天孙，庆与徐卿异日论。眼底诗书先付托，膝前啼笑赖温存。
名驹汗血元无价，丽水生金信有源。四世五公看盛事，于家何必更为门。
萍水相逢共独光，一尊清话坐更长。旧章不用更新法，今病何须执古方。
万事风涛惊发白，百年行检任雌黄。酒酣大叹出门去，明日满天生夜凉。
旧识仙人萼绿华，石湖雪后楚天霞。醉骑白凤瑶池上，约过罗浮第几家。
凉夜悠悠露气清，晴虫凄切草间鸣。高林一叶人初去，短梦三更感乍生。
自恨回波千曲绕，空馀残月半窗明。文园多病悲秋客，摇落西风万古情。
当年曾见虎头真，长短浓纤各有神。只怪安仁描不似，为他丰骨异时人。
牙光绢上白波重，骨肉调匀粉墨浓。若要识他春月柳，还须雪里看王恭。
梅花枝上鹊寒栖，雪涨江天月满溪。词客挥毫何处醉，玉壶春酒秣陵西。
芦白枫丹照绿蘋，粘天波浪自粼粼。愁知日月催双鬓，贫觉妻孥绊一身。
诗卷行吟书甲子，熏炉匡坐守庚申。南山当户明如髻，上对年年似故人。
失鹿中原大有因，独夫尽法已无民。男儿生便为刘项，莫想桃源去避秦。
小宋风流亦足多，八年华烛伴娇娥。红尘谪满瑶池去，碧海青天唤奈何。
玉镜台前小照陈，凭君重见李夫人。月痕花影分明在，不用丹青为写真。
美人无寿古今怜，谁乞娲皇补恨天。毕竟文箫休怨别，彩鸾原是蕊珠仙。
悼亡词谱断肠声，密誓凭肩忆旧情。寄语韦郎珍重好，玉箫缘分望来生。
久消战血不闻腥，野火烧馀草又青。如此河山行乐好，可堪携酒上新亭。
新法重修安石传，从军爱读放翁诗。侯封万户无斯乐，正是荆州识面时。
万牛有日驮梁栋，未便名山老大材。一木可能支大厦，为君安慰为君哀。
李陵台下逢苏武，不是悠悠行路人。可惜东西等劳燕，尊颜能得几回亲。
中年相识少相亲，逆旅来过不厌频。贵贱虽殊皆白发，田园有处避红尘。
玉壶且醉蓝山月，丹鼎须分葛井春。更约明年同钓石，桃花溪上两乌巾。
杏花杨柳夹扶疏，送客澄江煮白鱼。紫艳葡萄千日酒，白藤花匣万言书。
丰城剑出应双跃，罍观缘多目独居。待尔他年拂衣日，看予渡海跨青驴。
褐衣本自草莱衣，圣主登崇革贱微。野水烟裾迥佩玉，云山芝袖谢牙绯。
春风文炳于菟变，化日仪瞻綵凤飞。一介宠光何所报，仲山衮补勉归依。
雪霁春风遍草莱，累臣系释日边来。尧仁又见三言宥，汤网今看一面开。
庙社有灵深呵护，圣神独鉴自昭回。太平应卜天心转，海宇欢声动若雷。
半世醺醺笑独醒，九原漠漠掩重扃。月沉牛渚三山晚，云抹蛾眉万古青。
遗庙有碑题姓字，荒阡无主泣山灵。文光不泯归天上，卧看楼头太白星。
旧游曾此去迟迟，拈弄风情托几诗。赤手看君扶此道，白头閒我浪忧时。
东南赋歛财应竭，闾里征差力已疲。奏最他年徵宰绩，了将民瘼入丹墀。
金榜知名识面迟，赠君仍赋弄璋诗。新莺细柳供诗酒，暖日和风嘱别时。
兴趣雅凭山水助，精神休为簿书疲。牛刀小试经纶手，会有旌章降玉墀。
圣代求贤意独加，早年膺荐见才华。朝端选士先兴学，京下为官复近家。
驿舍雨凉醒别酒，马头风急送飞花。他时教育看书最，云路相期未有涯。
读罢鸿书重慨慷，与君分手十年强。空传学士焚银句，谁念先朝尚玺郎。
老去沾沾缘白雪，穷来咄咄几秋霜。莫言同调多时贵，尚有盐车困太行。
碧溪洞里水潆洄，红树枝边花乱开。出洞再来迷旧路，满山惟有绿封苔。
触目烟沙马首重，屠沽何处隐行踪。竹林酒德同诸阮，洛下才名有二龙。
并世犹嗟难遇合，邀欢真自不从容。倦游君且停车骑，待我华阳策短筇。
一下青云路万重，梦回偏忆五陵钟。西曹起草名犹在，北阙封书手自慵。
远道欲归逢暮雨，客愁相对点干峰。丹砂此去寻勾漏，江海瑶华不易逢。
古谊高文众美并，孤斋光借绛帷清。张华刚认丰城器，贾谊还成洛守名。
南溟风高鹏欲徙，西京日暖凤将鸣。知知取次青云步，莫忘蕉窗风雨情。
一自鸣驺出薜萝，拜官邑幕沐恩波。花村方听甘棠颂，榆里俄闻薤露歌。
蝶舞漆园魂梦杳，鹤飞华表月明多。铭题太史如椽笔，芳誉应知永不磨。
缥缈天都十二楼，银河遥望不胜愁。何因醉逐飞琼语，谪向人间五百秋。
一线悬崖鸟道通，石床钟乳斗玲珑。飞流万尺无人到，谁缩庐山此洞中。
满汀芳草夕阳斜，长恨春时不在家。昨夜月明诗梦醒，子规啼尽杜鹃花。
笑渠终日利名忙，谁似僧閒不出房。睡熟白云都不管，寺前松竹自苍苍。
下马铜街日已斜，北风衣袂满尘沙。秋光却在閒门巷，深锁忘忧一树花。
却立西风舞翠茵，一枝枝似拂梁尘。汉宫最妒涂黄额，莫遣霜娥见丽人。
重九花开已自迟，雪中犹袅最繁枝。金门白首悲词客，似尔飘零过岁时。
残月含辉曙色疑，未央钟响度花迟。披衣欲出仍颠倒，道是寒山夜半时。
钟山禅客早朝天，毳衲披来雪半肩。好似解空无住著，庞眉皓首玉阶前。
山形高立翠芙蓉，岩际晴云万朵封。起映朝阳成五色，化为霖雨锁千峰。
飞扬或乱松间鹤，舒卷长随洞底龙。欲访招提无处觅，数声惟听隔林钟。
神功陶铸火初停，神物还堪太史铭。万籁敛声归大冶，百僚洗耳试新听。
鸣随仙仗元无戾，气应铜山固有灵。叩罢在悬清昼永，班行终见肃仪刑。
旌旄拂曙过江津，淮海苍生望后尘。少府于今裨国计，司徒端为教人伦。
白头自恋垂衣主，紫禁偏思曳履臣。最是东南多菜色，敢劳天上借阳春。
行遍江湖老始归，故山犹有佛相依。装轻惟贮吾徒赠，缘浅难留刺史衣。
贝叶编成看独久，昙花拈出笑曾微。相寻欲了神交念，非是来参不二机。
每愧无才位六卿，观风今出凤凰城。锦帆载月临金泽，宝刹披云驻玉旌。
楼阁巍峨同上竺，江山清古儗南衡。何当了却公家事，来共高僧话月明。
十载叨居治世卿，公游偶寓梵王城。法华流响清尘耳，薝卜生香袭使旌。
苔石碑文迷岁月，云封星藏閟玑衡。谁能为我邀船子，问讯当年雪窦明。
桃花溪上行杯处，想见烟霞绕旧踪。一醉便成经岁别，百年能得几回逢。
新霜老树青红间，落日寒山紫翠重。好约城西田掾吏，杖藜相过兴从容。
碧落空明翠欲流，沧溟东角暮云收。光摇银阙三山晓，冷漾冰轮六月秋。
五夜潮回蟾影浴，九天风动桂香浮。广寒分取长生药，稳泛仙槎访斗牛。
百尺楼前花欲飞，天涯游子竟谁依。春风西北无消息，海色东南有是非。
白璧此时还按剑，黄河落日易沾衣。共言骏骨千金尽，不信骅骝志独违。
六桥柳色翠迷津，画舫迟移送酒频。醉眼不知三月暮，赏心又度一年春。
莺谐急管催歌板，燕蹴飞花堕舞裀。年少莫将行乐误，坐中半是白头人。
一天微雨送清明，岁岁逢春不快晴。近水人家多养鸭，依山楼阁早闻莺。
子期不用黄金铸，颜驷空嗟白鬓生。惟有东风一尊酒，朝朝相对药阑倾。
银烛楸枰对弈棋，乌丝茧纸更题诗。月明邻舫人眠早，鼓绝江城漏下迟。
断饮顿忘犀首乐，放怀偏笑虎头痴。朝来欲别应难别，未了山中笋蕨期。
寒食清明次第来，紫苞红萼裹池台。东风似与人商量，最好花教最后开。
爱汝东庄多种竹，旁人错认是湘川。敲门僧立秋阴里，避雨猿啼屋角边。
最喜谈诗挥白拂，间因憩树濯清泉。相过定与髯张约，同棹轻舟破暝烟。
寻常折简也须来，敢道蓬门不浪开。自古公卿贤可事，如今草莽愧非才。
神雷莫炒泥涂蛰，春信潜回琥珀杯。俯仰乾坤无可谢，细留双眼看三台。
丘狐穴鼠易惊猜，镇靖唯须老将材。威压百蛮谁敢乱，江清千里我能来。
含生得露枝枝别，幽谷凭春日日催。痴病自惭非骏骨，可堪留处在燕台。
早从太保学关西，三十不官人得知。到处自称西楚客，逢人只说李承箕。
百钱挂杖还双屦，千里低头但一碑。江上竹枝歌正好，留君况是月明时。
烟飞水宿自成群，物性何尝不似人。得意乾坤随上下，东风醉杀野塘春。
曾与江楼共绩文，书声犹想夜深闻。风云入手无多事，场屋抡才独后君。
八桂晓山苍玉立，两江春水碧罗分。圣朝绥远须循吏，应使棠阴接四邻。
辛夷才著两三花，花下开尊定几家。折赠一枝君莫惜，东风宁肯护繁华。
十载驱驰铁马间，穷追曾过纥干山。如今烂醉蒲萄酒，有诏新来闭玉关。
吴江红酒红如霞，忆着故园桃正花。羊角山前几回醉，女须嗔汝未还家。
擘破飞狐碧玉峰，奔河似电出卢龙。晴波落日金明灭，远树寒烟翠叠重。
吟诗骥子新怜汝，返哺乌雏独愧侬。溪上故庐何日扫，故人携酒话奇胸。
浙东路入江东去，酒醒篮舆几处山。桑柘叶光朝雨湿，棠梨花尽午风闲。
青云在昔同攀桂，紫气如今独度关。只合溪头垂钓去，故人多在紫宸班。
误我虚名已白头，可怜望汝绍箕裘。乌牛舐犊斜阳里，忽见潸然老泪流。
海内名人尽望渠，岂知意广却才疏。老来只愿儿痴钝，解种先畴读父书。
出门二月已三月，骑马陈州来亳州。暮雨桃花此客馆，春风燕子谁家楼。
簿书堆案不相放，郡守下堂仍苦留。浮名羁绊有如此，愧尔沙边双白鸥。
华山隐士羡图南，高卧于今尚有龛。花鸟多情谁作主，云霞无恙梦犹酣。
玉峰临路空劳望，铁索悬厓不可探。我欲东寻刘禹锡，结茅同住碧巉岩。
张生爱雪真成癖，雪夜颠狂走未休。焉得此时同载酒，翩然乘兴一登舟。
寒窗自照疏灯坐，布被聊为稚子谋。舟到山阴即回首，却令千载慕王猷。
秋风昔伴逐臣回，此日逢秋意转哀。贝锦有言䜛巷伯，黄金无梦到燕台。
土阶步月青藜杖，草阁看花浊酒杯。垂老光阴吾愿足，补天自有出群才。
屋上群峰旧隐居，澹云凉月午窗虚。满庭芳草人稀到，半亩黄精手自锄。
积水断桥寒鸟外，夕阳鸣磬夜霜初。泮林莫羡苏门啸，未许寻山共结庐。
汉家烽火在边庭，才子西行独请缨。自是寸心怀补报，也将孤剑学从征。
天门久欲陈三策，沙漠今看论五兵。莫对泮林愁此别，他年还著锦衣荣。
量移何事转堪怜，懒向王门乞俸钱。仙令至今称美锦，广文元只抱寒毡。
别筵枫断吴江色，归客鸿开楚岫烟。若过长沙应大笑，不将憔悴送青年。
性夫论别与诗辞，元敬山中亦寄诗。病老虚名何足齿，二公高谊可从知。
经书在古真糟粕，义理人间自茧丝。拨尽寒炉煨栗火，不胜相忆弄残卮。
水底鸡鸣事有无，琉璃千顷浸浮图。眼中便觉尘嚣尽，他日何烦去五湖。
落日放舟三泖西，红霞碧浪树参差。辋川风景还堪画，唤取王维共赋诗。
梦破沧洲明月低，水村依约有鸣鸡。江神借我天风便，墙柳枝枝尽向西。
五马翩翩出帝京，马头红日万山明。才攀杨柳何边别，便忆梅花岭外情。
赵抃素琴随处好，江淹别赋向人鸣。诗成我后怜才涩，和得阳关第几声。
秋鸿春燕各西东，回首天涯一病翁。晚岁悬车应愧我，明时揽辔最推公。
才名未许张纲擅，清德惟期赵抃同。从此雪山知更重，群贤风裁两争雄。
几载湖湘政有成，重持霜节剑南行。忠臣旧识王尊志，廉吏今推赵抃名。
望里雪山从此重，到时锦水向人清。棱棱风度台端柏，先见嘉陵老稚迎。
圣主忧民重宪臣，绣衣持斧出枫宸。范滂久负澄清望，赵抃生怀献纳勤。
肯使豺狼当毂道，坐令枯槁发阳春。清霜烈日江淮路，莫谓相逢有故人。
连日南风吹火云，邮亭对酒惜分群。十年玉署膺天宠，两地青藜照夜分。
鹭渚平芜烟冉冉，龙潭流水晚沄沄。知君著述多高兴，不比中郎但鬻文。
一夜随风缀远林，万条僵树尽森森。湿欺渔叟蓑衣重，寒入诗人布被深。
江浦烟云藏冻蛰，野田桑柘噪饥禽。闭门尽日相知少，呵笔西斋只自吟。
同云一色灏皑皑，地面平铺不见苔。万树恰如花片落，八窗浑似雨声来。
迢迢竹径朝初扫，寂寂柴门午未开。谩说长安有贫者，不知何处是春台。
高阜棱层下坎平，望中银汉觉虚明。当窗不辨青松色，近水惟闻折竹声。
无数鸥群眠浅渚，一行雁字迹高城。吟窝此景须增价，纸帐围屏分外清。
风搅长空乱似麻，疏疏密密遍天涯。气清顿觉诗怀爽，寒破方知酒力加。
百亩田畴年可卜，孤舟蓑笠趣偏嘉。夜窗一片松梢堕，惊起巢林几点鸦。
灏气瀰漫六合同，半兼寒雨半随风。连朝流水成新冻，一夜青山失旧峰。
广野兔迷高下窟，长途人断去来踪。渔村僧舍无边景，都入先生赋咏中。
浦口潮来稳系船，汀花如雪草如烟。几家茅屋临江水，一路松风响杜鹃。
帘卷轻寒中酒日，香焚新霁熟梅天。少陵心事谁人识，头白相知有郑虔。
神鼎当年定蓟门，舆图便觉此方尊。天文析木三河近，王气全燕万古存。
水绕郊畿襟带合，山环宫阙虎龙蹲。何须百二夸周汉，一统今归圣子孙。
两壁微开一径遥，愁怀到此已全消。鸟声入谷成呼应，山色迎晖欲动摇。
几处悬崖颓复定，千寻飞瀑堕还跳。圣恩若许宽羁绁，愿卜幽居作老樵。
扪薜攀萝捷似猱，上方能到敢辞劳。象王世界三千大，鹏背扶摇九万高。
露气依稀成沆瀣，泉声宛转奏琅璈。凭高不尽登临兴，怅望东南学舜号。
金景晶荧散彩霞，白云中是广成家。群山缭绕青屏合，一水萦回玉带斜。
古殿有基还草色，断碑无字半苔花。苍松两两岚光外，疑见轩辕旧翠华。
古殿金容锁闲寥，断碑多是记前朝。桃源已觉茫无路，蓬鬓谁能老不凋。
元鹤几年巢石窦，翠华何日度仙桥。鼎湖龙去仙踪远，留与山僧避俗嚣。
好山多在乱山丛，紫翠葱茏出半空。但觉鸟飞青嶂外，不知身在画图中。
人间车马尘难到，海上蓬莱路或通。最喜多情双皂鹤，飞来飞去广寒宫。
万古崆峒胜不磨，洞天天下数无多。弯环冈阜眉横黛，重叠峰峦髻涌螺。
石榻静宜行倦卧，仙桥危待酒醒过。广成已化轩辕逝，未炼神丹奈老何。
两主开基失早图，判官作宰太模糊。鲁论本是兴王业，只恐胸中一字无。
度索山头一种蟠，彩霞晴映紫宸寒。朝回带得春风面，传与人间作画看。
云满前山欲蔽天，林光岭色竞芊芊。幽岩绿染苔中石，阴壑苍流草上泉。
欲望芳菲迷处所，长依黯淡作周旋。临阶点点伤心滴，尽日愁人眼共穿。
春光九十尽愁思，春去愁留又一时。曼绿遥分湘水面，残青犹染秀山眉。
楝风梅雨休交妒，柳浪松涛忽共吹。寄语衡阳归北雁，炎州亦有向南枝。
苍松渺渺谪仙坟，采石矶头草木芬。此地江山空识李，唐朝内外不容君。
词林气魄青莲重，诗酒风流白水分。闻道骑鲸非复是，春峰箕尾伫遥氛。
珠岛新烟百道屯，青阳已至莫逡巡。寒光入水宜销散，旅绪如云自屈伸。
老去浮生终愧我，春来幽事强撩人。梅花柳色今何在，辜负东风亦此身。
罗浮山子贮盆池，长养灵苗覆绿漪。根托岩崖应任瘦，叶含珠露转清奇。
夜灯移傍晴消候，药饵餐来老后时。莫道春风少浓艳，繁华不竞是天姿。
韩子文章日月光，当时闽海一欧阳。不论观察如常衮，分得三珠夜已光。
吴江霜冷落枫丹，闽峤繁花正耐看。识字儿曹师友意，春风桃李不成寒。
经术从推绛帐师，还惊博学与宏词。诸林树树闽大色，犹有温陵桂一枝。
搜穷经传几年馀，谁把神明信此书。除却寻常伦理外，更将何事称为儒。
纷纷竞巧斗妍馀，谁复留情向此书。莫道陈言没巴鼻，晦翁元是宋名儒。
只惜工程一月馀，六经百子岂无书。他时会到难言处，糟粕还将问汉儒。
斜斜细雨北风吹，正值春分节近时。绿草贪生偏自得，只愁红紫损花枝。
中原何处不穷搜，好是平生爱浪游。匹马几嘶梅岭月，片帆高挂洞庭秋。
林泉鬓发频看改，湖海风情尚未休。火枣交梨新悟得，不愁无路到瀛洲。
墙角株株得意时，能红能白看成痴。清秋坐转虚檐日，我亦如花花不知。
两株黄间一株青，任氏三槐又此庭。雷雨几番添秀气，丝桐聊尔写心经。
浓阴匝地蝉声细，翠色浮烟鹤梦醒。能使智愚心尽死，指头宫徵最分明。
秋风揽辔下边城，万里河流绕骑清。樽俎试看酬壮节，壶觞到处迓行旌。
寒骄强弩云传箭，飚转轻车火作营。慷慨十年长剑在，登楼一笑暮山横。
何物偃强暴厉长，权奇俶傥生歌章。蒲梢西极沓相举，天闲十二皆龙骧。
羌胡喜蹴骅骝步，贰师成功宛初破。边塞年年战骨新，锦辔雕鞍只如故。
敲推未了死文章，冷煖难餐日月芒。认定一抔才是土，梦回深夜总如霜。
血流杜宇三春尽，影结鸰原两翼长。蓬窦不须删蔓草，观空时或发幽香。
踞蟠千古肇豪英，王气葱葱五色精。岩虎镇山风偃草，潭龙嘘气水明星。
天开万载兴王处，地辟千秋永朕京。咸以六朝兴替阅，前祯祯后后嘉祯。
踞蹯千古肇豪英，王气葱葱五色精。岩虎镇山风偃草，潭龙嘘气水明星。
天开万载兴王处，地辟千秋永朕京。咸以六朝亨替阅，前祯祯后后嘉祯。
人皆为布罪蛾眉，大抵蛾眉见若斯。赤兔不嘶连夜草，白门犹望百年期。
赎归沙漠中郎女，嫁与邯郸厮养儿。两者秪须半行字，不知何冗夺松之。
不去奔波办过年，终朝酩酊步颠连。几声街爆轰难醒，那怕人来索酒钱。
逆旅相逢意惘然，十年魂梦一灯前。虽教乍见相分手，犹胜山阴夜雪船。
蒙茸一架自成林，窈窕繁葩灼暮阴。南国红蕉将比貌，西陵青柏结同心。
裁霞缀绮光相乱，蔓雨萦烟态转深。最是缠绵长到老，羞听泽畔女贞吟。
丝丝杨柳拂烟轻，总为愁人送别情。惟有流波似离恨，共将明月伴君行。
饮啄无多但任真，山庖野榼解相亲。浊清慵辨俱中圣，农圃兼营是小人。
议鳝未捐何氏累，食鲑粗救庾郎贫。望秋欲萎真蒲柳，错把芭蕉喻此身。
濯濯新姿带月深，便移轻舸就浓阴。蕃釐花徙琼无种，蜀国琴挑曲有心。
展罢缥缃存粉指，拈来丝竹废清音。子皮自挈夷光去，为谢君王与铸金。
短杆长线守磻溪，这个机关那个知。只钓当朝君与相，何尝意在水中鱼。
辰阳南望接沅州，碧树林中古驿楼。远客日怜风土异，空山惟见瘴云浮。
耶溪有信从谁问，楚水无情只自流。却幸此身如野鹤，人间随地可淹留。
社酒寒灯黯自亲，十年天地各风尘。羞将白雪供归计，忍向青山问逐臣。
半刺不妨衔里旧，二毛俱讶梦中新。柴门茧犊堪驱使，莫为明时叹隐沦。
高枕柴门掩绿苔，素书惊为故人开。如分雁荡群青过，忽挟龙湫万玉来。
康乐恨长乖试屐，河阳诗好任登台。君家夏甫终难慕，双足何曾限八垓。
清寒原是好名声，误拟羞惭效侈盈。勉强风流神不王，困穷无计酿戈兵。
良犀美玉巧工雕，议款平酬贵客邀。封付儿孙传玩远，未寒四大已萍飘。
子孙贤否性相成，作法毋凉尽我生。遗嘱絮烦临疾病，何曾片语耳根迎。
人生愿欲自无穷，官贵金多百岁中。衰相已形功德薄，遗言墓志托名公。
著述诗书吐肺肝，目前身后几人看。装成圈点吾徒炫，假序名公识者弹。
已信天工有命偕，死生富贵尽前排。祈禳谋策纷纭起，信命初心顷刻乖。
耳目相同男子官，聪明差异万千端。群生尽葬愚公谷，阅尽方知智者难。
山中樵客食无酶，热芋寒饘八十来。参附若还能续命，王孙公子不须哀。
皇天大父亿人皆，四散均分不厚乖。富贵相承三世足，曾孙不第苦伤怀。
当年绣斧粤东来，海色三山瘴疠开。玉笥云霓天下望，罗浮旌节岭南回。
碧鸡自著王褒颂，骏马高悬郭隗台。况是昆明休战斗，汉廷终仗济川才。
御苑疏杨绿浅深，酒酣方尔作长吟。塞鸿将入有寒气，边马欲归多苦心。
巾帼将军文士习，蝥弧子弟虏人音。长安日色连朝淡，那得关山午不阴。
狂歌不审定因何，夹臆红潮湃万波。怖鬼已勤悬紫蟹，冲天无望锢苍鹅。
妒津日日添风雨，疑网重重长薜萝。为爱信陵多纵酒，糟邱无奈酝情魔。
天桥夜坼婺光起，愁鸿泣尽芦花水。冢中韩重宁孤栖，鬼声啾啾乞无死。
养血血飞成羽鳞，潜蛟快舞双龙子。霞文欲聚霜华消，但望怀清台气美。
未央宫殿秋宵永，返魂香爇黄金鼎。少翁传报夫人来，是耶非耶空疑猜。
君王恍然见颜色，不语不言增叹息。银河影转月未沉，綵云一散无由寻。
恍惚百年容易尽，尚存一刻岂徒然。与君今日为期约，莫是三生石上缘。
金粟如来是后身，澄潭孤月净无尘。看同镜里人何似，话到声销道易亲。
铁树开残寒腊燄，雪花藏得旧年春。水云上下深深意，鹤影松虬好结邻。
野寺疏钟接晚笳，蓟门残雪岭南花。十年征战江云断，二月风烟山日斜。
古洞暮猿凄绝岸，荒原明月照谁家。越王台上西风急，夜夜哀魂到海涯。
萧条瓢笠出严城，破寺相寻物外情。笑我溪流黄叶乱，赚谁谷口白云轻。
十年有梦山何在，深树无人雁过声。莫是秋原戎马急，却教白发闭门生。
瑟瑟西风动竹扉，关心寒色转霏微。三间旧拟云中去，一钵新期海上归。
有时桥岸逢人立，何处江山无雁飞。白首更怜千里梦，寒花霜叶石门违。
忆昔尚书结伴游，于今弥望海天秋。南来缥缈依山尽，北极苍茫亘地浮。
万井风烟连震泽，一方鸡犬护瀛洲。明朝好乘渔郎棹，及早移家住上头。
乾坤何处寄真游，晴日平湖万顷秋。云叶洗空天宇净，浪花飞动竹山浮。
少陵诗兴高千古，司马襟怀溢九州。我亦欲留双眼碧，蓬莱遥望海东头。
老梅村里是谁乡，祠屋新成感意长。宇宙几人能比德，衣冠清旦独焚香。
直将揖让追尧舜，不谓兴亡继夏商。万古宣尼旧题在，起瞻云汉丽天章。
地主重逢感旧游，廿年真负竹山秋。崖根老耐湖波激，天极东连海气浮。
形胜纵观经几士，帆樯交影落三州。登临却悟追随晚，愿乞奇书挂仗头。
地主重逢感售游，廿年真负竹山秋。崖根老耐湖波激，天极东连海气浮。
形胜纵观经几士，帆樯交影落三州。登临却悟追随晚，愿乞奇书挂仗头。
八年月会七人同，山水之间一醉翁。就里园翁更奇绝，每留馀兴托恢公。
少爱新书楮墨香，不辞书价借钱偿。坐来精舍还怀旧，海鹤诗中万卷堂。
名姝魂返蜀天涯，犹有馀姿在此花。开处每依庭下石，移来非自海中槎。
清含晓露如承雨，淡对秋风更着霞。检尽图经无族谱，独将色相借春誇。
知子才名日月深，宫花真合一枝簪。理从后宋能超拔，文到先秦已浸淫。
百战力回千里足，九成丹熟一丸心。明时莫叹遭逢晚，六行宾兴古即今。
吹残玉笛有馀妍，愁向东风问雨前。共矢心情如白日，长留颜色似青年。
看过春陌且从客，餐尽朝霞还访仙。何处江皋可遗玦，罗浮回首海南天。
老来方恨少知音，忽报斯人又陆沈。万里枯槎空一水，百年敝帚独千金。
唐衢泪尽江湖远，李渤盟寒岁月深。头白门生君自道，晋陵回首重伤心。
桃叶莲花肘后垂，扬鞭飞鞚醉回时。从他天子知名姓，几度杀人人不知。
混混泉源一气通，功成润泽古今同。鱼龙变化谁能测，江汉朝宗不可穷。
潮信有期惟向月，波澜无意自随风。弱流万里蓬莱隔，拟泛星槎向此中。
一道空濛昼未开，青槐绮陌动浮埃。暝随微雨花前歇，晴逐香风柳外来。
罗袜行侵游阆苑，马蹄萦转下章台。不知开辟洪荒后，碧海飞扬又几回。
青娥巧剪夺春工，万瓦琼瑶一道通。暗结冰魂凝晓露，不随香絮逐寒风。
铅华荏苒银屏隔，梅额轻盈玉镜空。蜂蝶飞来空恋恋，不知何处是芳丛。
翠径深沉日未西，红稀绿暗望中迷。穿花顿觉芳心懒，卧柳从教舞翼齐。
金谷魂飞春寂寂，银塘梦入草萋萋。飘然欲与庄周化，莫遣莺声柳外啼。
乌衣千里愧飘蓬，春去秋来似梦中。贪掠香芹芳径远，不知清昼画梁空。
云边征雁应堪拟，江上閒鸥迥莫同。偶语何须寻旧垒，秦楼寂寞掩春风。
曾忆寻芳度石桥，满怀幽思雪飘飘。西湖鹤吊春如梦，东阁诗成恨未消。
疏影萧条和落月，空香缥缈逐寒飙。罗浮酒醒人何处，玉笛声寒夜色遥。
雪霁千门旧路微，曾传玉札上林飞。行归紫塞和霜断，影度银河带月辉。
瑶瑟轻弹移宝柱，霓裳妙舞想春衣。西风吹醒芦花梦，误逐閒鸥上钓矶。
东风吹柳日初长，沙苑年来草又芳。台榭不兴歌舞梦，蓬门未识绮罗香。
休将世态悲尘事，但借流尘暗竹房。倚柱寻思倍惆怅，为谁清瘦减容光。
绕门清槿绝尘埃，别馆春还草乱催。蚕事正忙农事急，桃花净尽菜花开。
青青野竹题诗去，白白红鱼入馔来。四海一家无事日，愿将巴曲赞康哉。
落魄衿怀不自由，桂花影里沐清秋。虽无彩笔都成梦，未信朱衣不点头。
李迪声华誇浪得，子云词赋倩谁收。珠江潭水深千尺，正是鱼龙变化秋。
绿杨红杏满城春，柳市南头访隐沦。人世几回伤往事，江淮何处不通津。
青袍似草年年定，世事如棋局局新。浅薄将何称献纳，思量名利孰如身。
飞廉情性独何奢，尽日飘飘遍海涯。肯与雷霆袪号令，惯随霄汉逐烟霞。
渡江惊起千层浪，落圃吹残万树花。任是拂云栖凤竹，却教著处也横斜。
二月晴和日正浓，千红万紫斗芳丛。晓沾雨露胭脂湿，晚带斜阳日影重。
上苑移来香有异，洛阳卖去价无穷。琼林有分簪乌帽，插在金阶色转浓。
禁城春色晓苍苍，遥见飞尘入建章。白首相知犹按剑，青春作伴好还乡。
万家废井生秋草，一片轻帆背夕阳。东道若逢相识问，故人今已赋长杨。
皎皎银河缺又圆，恍如明镜下云端。影沉湖海蛟龙战，光照山川虎豹寒。
玉兔频移丹桂茂，姮娥无事广寒闲。何时共约扳仙桂，直上云梯万里看。
青春公子气横秋，十五辞家赋壮游。云里蓬莱朝魏阙，月中笳鼓梦梁州。
豹韬早遂承家计，龙剑长怀报国忧。炎海只今烽火息，好销金甲事春畴。
万家烟树隐云幢，桃叶波平夜渡江。野艇无人时泛泛，海鸥骄客故双双。
春愁不发王孙草，归梦徒依玉女窗。欲濯沧浪歌一曲，九回肠断不成腔。
窗户无尘一径深，古松修竹翠阴森。采花为酒落金粉，挑笋作蔬抽玳簪。
夜月每看祥凤宿，秋风时听老龙吟。平生独抱幽人操，谁复岁寒同此心。
愁把相逢一笑开，广文今夕试新杯。浅深自是甄陶出，制作应从模范来。
清夜举时宜问月，初春携处好寻梅。摩挲醉眼灯前看，玉质娟娟绝点埃。
近种高梧金井旁，重重如盖映彫墙。岂惟清庙中琴瑟，伫看朝阳鸣凤皇。
得地自怜承晓露，知时那肯著秋霜。贤侯公退钩帘处，满院清阴白昼长。
日暮江天独倚楼，楼高凝望思悠悠。仙人不见鹤不返，江水自流山自秋。
七泽渺茫孤鸟度，三湘寥落片云收。数声长笛知何处，怀抱不胜今古愁。
一寸云根九节生，人传尧韭是嘉名。曾闻久服身长健，最喜相看眼倍明。
露带晓光珠滴沥，水涵秋影剑峥嵘。题诗记得池亭上，窗几无尘宿雨晴。
笛弄霓裳月正秋，三郎侧耳复凝眸。当年听谏如听曲，车驾应无幸蜀忧。
春林绿缛午云稠，万里归人下益州。桃雨正看相逐去，鹃啼从此不须愁。
轻舟迅速沿中溜，胜地经过即上游。计日峡东葭菼外，水天一色接江洲。
拳石谁栽几叶蒲，无端生意满新图。炎凉不改此青碧，百草丛中独丈夫。
青青独羡水中蒲，谁倩良工写作图。也无尘俗也无色，留待山窗伴老夫。
相逢无奈又离群，樽酒休辞饮几巡。自笑年来尝送客，不知身是未归人。
马嘶落日青山暮，雁度西风白草新。别恨十分留一半，三分黄叶二分尘。
握手踟蹰坐未安，旋看河斗畏将阑。主人第进鸬鹚杓，稚子争先苜蓿盘。
天入中原真自好，路逢知己不辞难。休追济上衣裳会，耆旧于今半已残。
一生事业总成空，半世功名在梦中。死后不愁无勇将，忠魂依旧守辽东。
四十年来过半身，望中祇树隔红尘。如今着足空王地，多了从前学杀人。
战罢文场笔阵收，客途不觉过中秋。月明银汉三千界，歌碎金风十二楼。
竹叶喜添豪士志，桂花香插少年头。嫦娥必定知人意，不钥蟾宫任我游。
金榜香名擅甲科，夕郎三载近銮坡。青年贾谊才华富，素悃匡衡谏疏多。
两袖天香丹凤阙，一帆春水白鸥波。锦游乡国真堪羡，把酒临岐柰尔何。
芒砀山前起白云，龙飞犹忆汉时君。高台芜没西风急，彷佛歌声入耳闻。
真成薄命久寻思，野寺寻花春已迟。何处相思不相见，九疑云尽绿参差。
踣羽兴刘计有馀，也应黄石一编书。淮阴相国俱人杰，明哲看来太不如。
鲁铎声残马帐开，淮南生色向春雷。匡时礼乐从周典，复古文章陋汉才。
丹桂天涯寻旧约，碧桃雨后试新栽。龙泉晚效秋江捷，得意清联玉笋回。
申州每忆经行处，出守怜君近故乡。九曲春流绕阡陌，三关风气护城隍。
耕桑只似巡南楚，甘旨何妨到北堂。亦有岘山堪勒石，路人休漫说襄阳。
千寻峰顶立斜阳，指点方隅认故乡。山势北来蟠地远，雁行南去绕天长。
寒溪周折泉逾碧，霜树萧森叶尽黄。俯仰乾坤无限意，百年勋业愧堂堂。
归槎泊近岳阳城，城上登楼逸兴生。春渚雾连芳草合，风船影没乱帆轻。
百年不尽忧时意，千载空悬吊古情。独喜轩辕丹井在，夜深犹有蛰龙声。
青郊车马竞寻芳，谁道幽兰可谷量。山暖英灵常欲醉，风回草木尽成香。
郭生翡翠何胜咏，谢氏阶庭未足方。见说楚人滋九畹，扁舟还拟泛沅湘。
文悯坟头野草荒，穹碑十数倚残阳。拜台樵牧时相戏，祭案牲醪久未香。
表卧寒烟无语鹤，路横顽石是眠羊。凭君摆落兴衰意，醉就邯郸道士床。
君侯判沔共称贤，台檄还兼县宰权。地接郡郊连雨泽，天从郎位借星躔。
路人尽道迁阶近，野老争誇得惠专。守令之间见龚卓，新收故事更堪传。
北扉中秘日委蛇，谁遣同袍又别离。司马病容青镜改，狄公心事白云知。
秦淮野水秋通闸，建业樯风夜引旗。我有思亲无限意，随君先到汉江湄。
万里安南薄大瀛，王臣遣谕出槐厅。香生晓殿衣初赐，光照晴郊节暂停。
宇内自应同化日，斗南今复见文星。羊城桑梓还增价，天使称觞上鲤庭。
天王封册重宗盟，选使西曹得老成。范氏子孙看百禄，汉家恩礼厚东平。
方持玉节浮槎去，却与青春作伴行。见说焚黄更乘便，九原松柏被光荣。
故人久坐青油幕，京国重逢喜尽情。长剑暂从天外倚，短檠还入夜深明。
儿童渐长乡音改，俸禄虽贫宦况清。阃外更闻资上略，龙堆青海避先声。
中丞高冢麒麟卧，圣主殊恩雨露盈。直事三朝人共避，疏传千古气犹生。
堂堂忠介垂天语，肃肃松楸拥地灵。我亦微官系沧海，吊公不觉涕交零。
两朝崇祀庙谟新，抗疏名传骨鲠臣。志矢回天曾叩马，功同浴日再批鳞。
三生不改冰霜操，万死常留社稷身。世德尚馀清白在，承家还见有麒鳞。
伏三初收展病扉，夜深风露湿霏微。碧梧巳应馀空落，大火新随斗柄飞。
燕倦客思违绿野，违花老欲褪红衣。玉箫万里堪肠断，何处沧洲映紫薇。
建康城垒旧邦畿，不断青山万国梯。楼橹逼天寒月静，帆樯带雨暮云低。
北门宰相堪称钥，函谷将军罢请泥。江上再来还走马，秋香千里逐归蹄。
会向石莲觅静机，云根法社自希夷。铿然不尽春风咏，一曲高山遇子期。
批鳞直夺比干志，苦节还同孤竹清。龙隐海天云万里，鹤归华表月三更。
萧条棺外无馀物，冷落灵前有菜羹。说与傍人浑不信，山人亲见泪如倾。
哲人逝矣泰山倾，载道弦歌总哭声。南国甘棠思德政，雷阳枯竹动民情。
忠扶社稷轻荣辱，功满乾坤任死生。屡疏承恩留白骨，英灵千载佐平成。
君子三阳元并进，朝廷四海况为家。冠弹贡氏非吾愿，星聚荀门敢自誇。
走洗玉盘深映竹，骄嘶骢马半衔花。绿尊未倒归须夜，台柏无言已宿鸦。
吾生五九笑吾涯，短圃低墙即是家。酒熟喜当宾客过，诗成惭使世人誇。
日临河岳云俱色，春入楼台树自花。转盻不堪天地异，得栖无小后啼鸦。
昨夜海风吹愁妇，云伴天涯乱云飞。绿眼红髯田氏岛，拾得云是千秋宝。
双手携来寄与君，勿但珍重比瑶草。可以之为骆丞蝉，可以之为沈令燕。
既可以飞亦可走，眉山骑鹿平何有。扶醉欲将天地翻，填心已速乾坤朽。
湘妃之瑟鼓不成，若兰之文回不明。愿君珍重珍重之，此意非君莫却知。
曾将三策献宸旒，今拜郎官宠命优。凫舄双飞辞北阙，奎星一点照南州。
暂从丛棘栖丹凤，终向康庄骋紫骝。后夜相思天万里，共看明月一轮秋。
群峰竞秀绕侬家，流水当门石径斜。闭户不知春已去，白云满地落松花。
苍玉生苔浸绿波，新篁老木散枝柯。徒劳人世歌招隐，淡荡东风野兴多。
扁舟几度泛湘波，老木疏篁翠石多。凉吹淡烟图画里，远怀清绝奈秋何。
山间昨夜雪三尺，晓云如拭天无痕。怪得清声满人世，石林冻竹风翻翻。
琼瑶万仞中天台，珠宫贝阙参差开。灵风响下碧虚里，连翩鹤驭仙人来。
钧天挥绰九奏毕，羽衣摇曳万舞回。后天不老凋三光，排风驭气游遐垓。
蜀江浊比大河黄，江北诸山似太行。误喜中原应不远，却闻人语是湖襄。
九野苍苍閟太阴，重渊脉脉动天心。庖牺易有千年画，康节诗存半夜吟。
忽向静中闻虩虩，却从无处见森森。固知一气何曾息，秪是天根辩古今。
有子乘骢秉宪钧，疏封几度到双亲。才颁龙敕奎文动，又锡鸾封綵诰新。
命服屡膺逢盛世，华筵频启庆长春。重恩堂上恩方至，更笃忠贞答紫宸。
水郭曾开半亩阴，樵苏渔父递相寻。何期二仲联骖过，并作三高击唾吟。
畹砌光风兰茁玉，树头烘日荔垂金。愧无鸡黍供娱玩，惟有黄鹂奏好音。
丽藻曾投染汗青，神交意气总忘形。化龙终合为双剑，著膝分明当一星。
缩地绸缪呼白坠，谈天锋颖倚青萍。相携拟尽平原兴，无奈征轺不暂停。
羡尔凌云赋最豪，几年踪迹困蓬蒿。珠沉赤水渊应媚，剑发丰城气自高。
散屧山中呼桂酒，枕流天畔听松涛。相思倘问栖迟处，源水浮花去是桃。
狐星隐隐耀南天，一掷人间作地仙。不向淄尘窥物色，每从柔翰弄真筌。
枕中鸿宝藏灵气，关外青牛覆紫烟。此日称觞随祝颂，当筵犹愧谢家玄。
荒津竞度破涟漪，锦缆兰桡逐岸移。宾客共摅梁苑思，江山犹带汨罗悲。
翻轮错认天边转，策驷还疑水上驰。倚棹临风歌一曲，佳人随进上筵卮。
采药寻芳不惮遥，登坛赢得接青标。家传卢扁行医国，学冠曹刘达圣朝。
握麈风流惊四座，挥弦声韵动南飙。逢人尽道三珠树，联辔看花马正骄。
萧寺栖迟此息机，群僧谈偈对斜晖。閒听钟歇梵音度，坐看杯浮老衲归。
澄心面壁红尘渺，极目山门紫气微。多病无由频促膝，徘徊瞻恋思依依。
老大无闻祇自伤，年来两鬓觉俱苍。豪吟搦管蝉声落，高枕抛书蝶梦长。
閒爱观棋柯不烂，兴狂浮白酒无量。从兹济胜差堪健，五岳嶂头遍举觞。
积雨连天长白波，况逢七夕又滂沱。仙车慢拥渐文簟，凤舄轻移冷玉珂。
岂谓分携涟涕泗，遂令挥洒沛江河。披襟欲曝隆书腹，云隐阳乌不奈何。
故里初归整顿中，草堂欲学浣花翁。芳樽酒熟浓浮蚁，老眼诗成远送鸿。
晚节半篱黄菊露，秋声一榻碧梧风。于今只有樵山在，暮景何妨事事同。
旧隐高崖曲岸中，疗饥归作采芝翁。无人径造依亭竹，有子书追戏海鸿。
门外小船渔笛月，篱东矮屋酒旗风。先生襟韵知何似，秋菊春兰臭味同。
技巧声淫误帝聪，万机谁为代天工。国中失鹿迷原草，城上啼乌落井桐。
驼鼓声干鸾辂远，马挏筵罢革囊空。不知金宋为殷鉴，漫说东皇历数终。
肝腑嬴余五亩春，草堂云暖小山贫。尘中物色原无我，林下心情见此人。
鹤伴野翁梳白发，蝶随春色上乌巾。褰衣细问西园老，怕有人家可并邻。
甲子流年又几春，东风初散马蹄频。自怜白发添明镜，怅望青天入暮云。
寒日卧龙迟远梦，冷花幽鹤伴芳辰。相逢且尽樽前酒，无那沧波欲送人。
云水千峰更万峰，此心期与故人同。苍茫世路浮生在，澹泊春杯野兴浓。
乡梦几回茅店月，蓑衣无恙柳花风。明年唤取陈公甫，皂帽青天信一篷。
峭壁危崖暮霭屯，桃花开落自乾坤。中天积翠无人到，万岫飞霞锁石门。
一柱凌空不记年，嵯峨秋色敬亭前。虚疑玉笋排云上，自是金茎浥露悬。
小红腊色满山樊，谁信春光岭外村。人老家能开酒屿，客来舟自入花源。
兴随度索青藜杖，诗在沧江白板门。皮陆只今堪共赋，醉凭高阁望中原。
采蒲搴艾两休休，五月天时似早秋。白石有人呼节酒，汨罗无客棹孤舟。
浮云蔽日山川暗，淫雨漫天草木愁。对节感时心不了，几番回首愧沙鸥。
眼前风景不须赊，月色平分入我家。最是可人清绝处，一枝梅影上窗纱。
小窗睡起觉衣松，怪底幽情似酒浓。立尽斜阳人不见，目随征雁到回峰。
杖藜信步过桥东，几片飞花隔柳红。指点前头更清致，遥山一抺淡烟中。
十年不见先生面，目断岭南山万重。今日曲江江上见，不妨樽酒对芙蓉。
皇华使节驻榆河，下马令人感慨多。独坐夜窗浑不寐，一钩明月挂烟萝。
龙门关外龙门卫，元是纷纷狡兔场。今日草枯胡马瘦，将军稳卧绿沈鎗。
爱日当空暖气回，与君并马笑颜开。如何万里龙沙碛，转得南方气候来。
恋主重来拂豸冠，寻僧还向竹林眠。百年半是沧洲客，多病能安白骨禅。
閒指远山孤枕外，细听落叶一灯前。何时更惬烟霞赏，同礼维摩结静缘。
门外钿车事冶游，水曹诗兴寄扬州。残英正值妆宫额，清梦何堪隔陇头。
纱罩瘦香朝影晕，雪飞寒玉午风柔。绿阴尽日闻莺语，树底歌来拥莫愁。
老得悬车古亦难，桔槔春雨静中看。昔年曾叱王尊驭，此日休弹贡禹冠。
春草池塘诗思逸，午桥樽俎酒肠宽。萧萧风雨鸡鸣夜，菊枕芦衾睡正安。
行营昨夜运粮回，今日还差送甲来。道路奔驰何日已，石田强半是蒿莱。
阅尽人间是与非，乡心恋恋北山薇。坐怜黄菊霜前老，笑指閒云雨后归。
已学庄生齐得丧，懒从詹尹卜从违。归欤袖却屠龙手，重向江头访钓矶。
晓拜彤墀出帝城，寒江归去结鸥盟。秋兰萧艾何香臭，蝉翼黄钟孰重轻。
滕甫未应为恶党，休文非必是狂生。于今谁秉春秋笔，忠佞廉贪好细评。
谢病连年叩紫宸，挂冠今喜作閒人。思莼正值新秋候，种豆还期故里春。
忧国独怜君实切，论交谁似景仁真。炎风朔雪烦调燮，珍重当朝社稷臣。
晓纳牙牌别禁城，竹梅拟结岁寒盟。君恩何啻万钧重，行旅从来一叶轻。
誓保忠贞全晚节，肯求温饱负平生。鹤山未必非君子，成大如何敢妄评。
冠盖追随出拱宸，知几已后鲙鲈人。黄花烂熳东篱晚，紫蕨离披别墅春。
谁识张汤多变诈，自怜汲黯任天真。归与且饱鱼羹饭，休论忠臣与佞臣。
垂老㷀㷀每自怜，双雏初乳却欢然。窦家骥凤虽难比，白傅文章幸有传。
稍喜阶前瑶草秀，敢誇掌上宝珠圆。山间汤饼无兼味，聊和新诗侑庆筵。
曾伴天孙侍玉宸，偷从太白下峨岷。惊看绝代无双质，解道登坛第一人。
翠袖弯弧长贯月，青丝驰辔不飞尘。亦知八斗才华绝，能复抽毫赋洛神。
牛头山寺最知名，百尺层楼挂海鲸。嘹喨洪音敲月早，悠扬馀韵出花清。
惊回老鹤游仙梦，引起寒鸡唱晓声。却忆长安候朝处，天风吹佩入端明。
最爱荆山郢水雄，徜徉山水得相从。久知龙非池中物，暂喜鸿留雪里踪。
诗就劳公投白璧，缶鸣容我次黄钟。于今咫尺成胡越，何况天门隔九重。
谁把松杉植满冈，岁寒时节独苍苍。总无桃李胭脂色，自有冰霜铁石肠。
密叶淡笼秋后翠，清阴长送午前凉。主人旧订同心约，壁立薇垣老未忘。
山外青山关外关，重重天险倦跻攀。十盘峰影浮云上，八渡泉声乱石间。
草满畬田烧后黑，苔侵崖树雨馀斑。架岩多少流居者，独恋殊风忘却还。
湖上看山认未真，登山方见翠嶙峋。对城相去无多路，破浪能来有几人。
镜里楼台千古寺，鸥边花木四时春。兴阑又复登舟去，回首烟螺隔世尘。
朝离沙羡暮临湘，万种新愁七泽长。泛泛世情凫逐浪，飘飘身计雁随阳。
沽来竹叶不成醉，采得蘋花空自香。却忆相知阻相见，溯游宛在水中央。
昔君迁秩与予同，今日先予戒玉骢。莫厌路经蛮服外，也胜官老蠹书中。
忧关民瘼头先白，酒入离肠面不红。别后功名期益壮，免教人弃两衰翁。
辰常四十二长亭，数日驱驰已遍经。客底风霜双鬓白，马前烟雨万山青。
有官未许穷幽胜，无酒非关效独醒。行向清沅采兰芷，不知谁解赏芳馨。
群山耸秀水流清，卧虎奔蛇绕郡城。况是车书同盛世，尽令夷獠作编氓。
花纹土布兼丝织，黑石畬田带火耕。我续舆图考形胜，上游真足控蛮荆。
休轻此邑是遐陬，控制西南据上游。夹岸峰峦如削玉，傍溪楼阁似联舟。
蛮云结暝长为雨，沅芷浮香不断流。盘瓠遗风无复见，衣冠文物等中州。
孤月苍茫挂碧空，感怀人在月华东。关山满地俱戎马，消息何年又雁鸿。
朔雪春风千里外，白头玄草百年中。江门寒雨秋相问，手把芙蓉思万重。
踯躅初红柳作花，五云西上是京华。承平欲奏钧天乐，莫遣仙舟后别家。
多勤健笔写衰容，解使人人识騃翁。惆怅无因置林壑，秋风霜鬓尚飘蓬。
一住烟霞岁月深，老来无柰病魔侵。不闻弟子传三咒，自对维摩戏五禽。
天地为棺终有分，死生如梦不关心。扶藜强出禅房去，欲扫松花力未禁。
郭相名园近上林，蜡梅开遍总如金。花含正气冰霜怯，色占中央雨露深。
枝上远疑黄蝶缀，鬓边惟称玉人簪。折来为乏琼琚报，聊托微言表寸心。
行随山色向招提，林壑清幽待赋诗。地暖渐生眠鹿草，松枯欲折挂猿枝。
学飞乳燕还巢速，趺坐高僧出定迟。笑我白头车马客，座中无酒却攒眉。
帝尧仁德被江湖，冰结祯祥似画图。云母屏中藏世界，水晶宫里见浮屠。
黄金作范终难铸，白璧如山孰敢沽。多少苍生共瞻仰，声回银汉动山呼。
黄鹤矶头放棹归，野人送酒蟹初肥。坐临白鸟宜高酌，梦断青云已倦飞。
橘柚山林秋色老，江湖耆旧晓星稀。此时最忆平松雨，何处长吟送夕晖。
踪迹平生远市朝，暗香时动郁金袍。梦回羌管风光别，身近罗浮地位高。
不见翠禽啼月下，却疑黄蝶缀林梢。知名虽有孤山客，未肯相过结淡交。
数株烟柳绿毵毵，两岸青山起暮岚。多少天涯未归客，却从画里看江南。
覆阶黄土接长安，白马朱缨金缕鞍。辇出桥门直西去，满城士女看回銮。
寒雅成阵掠疏林，晴雪峰头弄夕阴。忆向小窗茶灶下，李成一幅论千金。
宿雨丰泥燕子飞，客心迢递送春归。江河嵩少俱从幸，麦浪翻空柿叶肥。
明月垂杨独树桥，桥西熟酒好良宵。红香细剥莺哥嘴，嫩白鲜羹玉面条。
紫阁层台矗九成，人言此地即蓬瀛。一经佔毕惭粗浅，十载遭逢荷圣明。
高会想闻乡里盛，壮图全倚太阶平。东山不为苍生起，翻使迂疏浪得名。
风动疏帘透晓寒，云归远树昼微漫。客舟有约来何晚，病榻无营卧亦安。
十里平湖迷望远，一春苦雨赏心难。乍晴更觉青山好，携手登临兴未残。
蚤起书云卜有年，游氛尽处见青天。道随时泰何妨老，心与身閒即是仙。
兴在溪山真独乐，业传农圃久相便。赓吟预订春郊约，喜接邮筒第一篇。
泮水南头启寿筵，太邱遗泽胜绵延。金章紫绶轻身外，桂子兰孙满膝前。
椿树根深才八十，蟠桃果实更三千。驰情不特松萝托，犹忆芸窗共简编。
柳阴深处钓鱼船，风送荷香醒昼眠。诗债漫偿端午节，梦魂不到九重天。
青松列架云横壑，白鹭群飞水护田。一曲南薰消永日，知音相遇两欣然。
落落山斋此共君，秋高绝巘净朝曛。池鱼戏藻寒浮沫，野鹿衔花昼引群。
坐向枫林真爱晚，卧当圭窦漫看云。个中风景原无价，方外浮名直几文。
园田归老幸逢年，邻曲相看每粲然。素食半生违夙志，黑甜一枕遂良缘。
絪缊野马窗前日，嘹亮宾鸿雪后天。漫取南华经细读，閒居惟有养生便。
漠漠同云岁正寒，梅花又见出林峦。旧书满案供儿课，长铗无鱼愧客弹。
高卧优游门自掩，狂歌激烈酒初阑。坐毡不厌年来薄，青眼相看未尽欢。
清晓推篷满地霜，舟人呵手弄帆樯。孤村萧索炊烟鲜，高岸凌兢引䌫长。
潦水带冰趋瀚海，寒云夹雾拥朝阳。平生忧国心仍在，回首神京一慨慷。
共坐深岩掩薜萝，向人独奈月明何。纵饶白发难禁酒，莫对青山不放歌。
石有道情留洞榻，天将秋意到庭柯。囊琴虽好无弦在，空负年来借听多。
生地生天别有身，身藏天地岂为贫。有无不测终何物，动静之间难语人。
寅到戌时观月窟，子连申处起天根。天根月窟分朝暮，识得未分方是春。
丈八蛇茅水上横，赋诗酾酒气难平。何知歌舞三吴地，化作烟尘百战兵。
长秋才引到帘前，名姓谁知外国传。记得君王回盼处，肯分相识不相怜。
春风柳色长安道，攀折年年伤别早。我别长亭车马回，道傍杨柳偏枯槁。
杨柳何心解媚人，一年一度暗回春。春风亦有迟留客，何况交情无故新。
暮雨关城独去迟，少年心事剑相知。故人当路轻贫贱，倦客逢秋恶别离。
疏柳一旗江上酒，乱山孤棹道中诗。水嬉散后湖亭废，此去烦君吊牧之。
遥看城郭尚疑非，不见青山旧塔微。官秩加身应谬得，乡音到耳是真归。
夕阳寺掩啼乌在，秋水桥空乳鸭飞。寄语里闾休复羡，锦衣今已作荷衣。
当年医国更何人，阊阖传宣入对频。何事帝心多简在，家传佐使与君臣。
玉漏沉沉珠露稀，粉梅檀杏歇芳菲。金沙洞口长生殿，万里无云秋月辉。
石楠花发下漓江，别酒何因醉玉缸。我尚薄游君且去，古来雄剑不能双。
勾漏山前一色秋，蘋花开处送孤舟。人言湘水偏流北，不道漓江亦北流。
路傍秾艳一枝新，送尽东风去马尘。半似胡姬年十五，垆头沽酒与游人。
旧苑荒台古刹边，桃花临水尚依然。只今野鸟啼春急，半似当时闹管弦。
十里楼台绿映红，酒旗轻闪楝花风。桥边树树闻莺语，总付游人半醉中。
芒砀山前气结龙，干戈天地各争雄。尽收人杰摧强楚，倡义谁知是董公。
日落烟生楚水昏，不堪南望独销魂。长沙召去游梁苑，宣室空劳赐对恩。
辽阳东望尽临洮，万里风烟戌垒高。城窟未堙秦祚改，不知亭幛为谁劳。
萧萧落叶早寒天，忽送秋声到耳边。千里客心惊岁月，五湖乡梦入风烟。
青山红树还家路，绿水沧洲载酒船。夜半灯前对儿女，白头重话谪居年。
紫芝烨烨遍山椒，山对孤亭望不遥。睡起暝烟犹洞壑，坐看华月正云霄。
清辉缥缈临书幌，曙色依稀接绮寮。矫首乾坤吟思远，馀醺卯酒未全消。
任公抛却钓鳌丝，来向吴山学采芝。稳步不思沧海阔，幽寻似与白云期。
仙稊未觉层霄夐，药笼宁于一物私。善救不遗他日事，年来乡里半疮痍。
罗浮山下古循州，万里风尘客倦游。北望九连关塞险，西闻三峡甲兵愁。
霜高越徼凋军寨，月满祯城照戍楼。烽火海丰犹未息，江湖空抱杞人忧。
处士星高越海隅，姓名长得借江湖。生无猿鹤移文怨，死有渔樵恨侣孤。
事去千秋心顿折，鸿来两地眼堪枯。山河未邈人何在，肠断经过旧酒垆。
峡流新涨渺无涯，万里云连蜀道赊。未尽三春离席酒，行乘八月使星槎。
怀忠城外瞻祠柏，遣兴溪西对浣花。讼牒锦官知绝少，君于棘寺况名家。
雪意含云夜不分，桂华摇落在氤氲。罗帷岁晚无须鉴，独有关山最忆君。
贝殿花飞二月春，攀游那负众生身。翠华象辂来先帝，丹壁龙文护有神。
塔倚云霄非世界，莲开灯火自星辰。不辞酩酊归清夜，直拟扶摇向紫宸。
拂衣归卧一丘安，命驾何辞千里难。书插高楼虫蠹尽，棋抛别墅鸟污残。
雄心每向词中发，变态都将戏里看。自愧交知成白首，犹持长剑倚人弹。
飞花作埒石床安，身在烟霞梦亦閒。多少白头车马客，不如高卧驻朱颜。
丹心恋主岁华惊，镜里飘飖白发生。谁为画成忧国恨，关西一片月长明。
郎官抗疏最知名，玉简霜毫海内惊。气作山河今即古，光齐日月死犹生。
忠臣白骨千秋劲，烈妇红颜一旦倾。万里秖看迁客泪，朔风寒雪共吞声。
汉高神武沛中兴，大沛风云欲上蒸。剑发赤精萧相举，书留黄石子房升。
君今骑鹤上扬州，我是从军出陇头。何异济川河曲水，一时南北各分流。
山河百道拥亭台，独对仙禽夜举杯。解说繁音崇缥缈，不如清影共徘徊。
调鹤鸣琴意出群，此身长自伴孤云。若非骑马咸阳道，那遣华亭唳不闻。
堂上慈亲鹤发垂，几回空负倚门思。定因说向孙儿道，知在京师在下邳。
云白星稀夜气清，家家祠灶学阴生。我方寄食公厨饭，却忆慈亲坐到明。
月涵河水水涵天，邻笛声声起别船。更莫苦吹肠断曲，从来孤客夜无眠。
乱后关山开王气，雨馀行李带春泥。鹁鸠啄椹蚕开簇，布谷催耕水没犁。
壁上好诗无客和，井边遗庙有乌啼。翻思野渡舟横处，只在滁州西涧西。
最忆吴中与越中，千崖烟雨六桥风。歌传桃叶围红袖，酒熟松花注碧筒。
山面城池高阁绕，水心亭院小船通。于今忽作边城客，辜负沧浪一钓翁。
雉堞平来事已休，淡烟芳草一荒丘。蒯生不作忠君计，吕氏方为少主忧。
烹犬有时应自喜，缚鸡无力岂长谋。泗河两岸离离石，留与行人系晚舟。
今年残腊今宵尽，明岁新春明日来。天上列星归次舍，人间万物动胚胎。
土牛鞭映椒花酒，綵燕风吹爆竹灰。尘世百年惊四十，可堪时序两相催。
游方之外久离群，海上仙山若可分。支遁寒暄许玄度，汤休卧起鲍参军。
厌随乞食排朱户，每共乘杯弄紫云。欲了无生何处是，天台松月白纷纷。
三五流光四望同，盈盈如玉锁深宫。初经邺下晖渠沼，乍落淮南眠桂丛。
隐树胧华珠箔暗，过花移影玉楼空。多时死育何须问，顾兔应生在股中。
秋水潺湲月亦圆，阮郎曾醉落花前。隔年感叹千端事，今夕殷勤一纸笺。
密语朦胧终强记，暂时颜色亦愁牵。月明薄雾侵荷子，谁见池中旧种莲。
云护听松石上书，兹山何代化人居。露盘藻荇摇珠缀，秋沜芙蓉照绮疏。
季子祠荒三让后，梁鸿溪咽五噫馀。只今惟有泉如玉，给与僧斋飨木鱼。
绛树休嗟结子迟，惜花人更惜空枝。紫薇得到重来日，宛是深红未落时。
一种浓芬与素姿，漳兰茉莉可同时。茗藜瀹汁销红唾，蕉葛裁衫透雪肌。
胜剪小桃烦女弟，扇围修竹赠邻姬。无将汤饼何郎试，但勿当筵唤饼师。
戒律精持事法王，清心高出宝莲香。但存冰雪孤标在，火宅何妨是道场。
小立当风堕远香，眼波眉黛与端详。如今不作扬州梦，苏意新梳燕尾长。
莫怪河豚价不廉，桥南酬过五千钱。谁知太宰归田日，只与屠沽意气鲜。
乾坤一画本谁无，看到羲爻看禹谟。何处梅花非太极，眼中龙马又河图。
有形万物皆堪我，无水人间不可湖。多少天机言不尽，花枝今夜鸟频呼。
领略无弦太古风，孤亭小坐意何穷。自知鱼跃鸢飞妙，都在云閒水淡中。
玄默不言天本静，清光无我月能公。细看太极当年说，老子而今意偶同。
水华云石尽溪涯，何许柴门到子开。笑肯青山甘我共，远携书卷过江来。
一瓢天与斟风月，半榻吾宁惜钓台。别去明朝须费眼，洞门留取认天台。
海鸥何处可相疑，归是先生未病时。老梦黄山元我共，此心白日祇天知。
云来云去人间故，时止时行静里诗。谁许白头情剧地，处分江树莫离离。
移家住近府城东，帘捲垂杨燕子风。幽梦时惊棋局外，好怀日付酒杯中。
喜于静室观虚白，倦向通途踏软红。老我无能甘寂寞，溪山还欲与君同。
长啸秋云白日阴，太行天党气萧森。英雄已尽中原泪，臣主元无北渡心。
年晚阴符仙蠹化，夜寒雄剑老龙吟。青山万折东流去，春暮鹃啼宰树林。
河南夫子骑箕去，建水重生盖世翁。昔日中原知侍讲，清朝四海学文公。
山藏剑履人如玉，壁出诗书气若虹。卜筑何时邻此地，咏归溪上舞雩风。
扬州旧梦隔天涯，曾醉春风阿那家。幽鸟岂知人事恨，依然啼杀野棠花。
墙角红葵一丈开，鹁鸠声断雨声来。雨鸣竹屋诗新就，日度花砖梦恰回。
露蔓蜗行经午湿，风枝蝉语近秋哀。虚游轩里凉如水，自玩春秋著玉杯。
迤逦中州二水回，参差杰阁五云开。银钩透壁诗人去，铁笛裂岩仙客来。
竹度蝉风凉白帢，松翻鹤露泻清杯。何时夜半梅花月，溪上吟篷带雪推。
黄花翠蔓子累累，写得西风雨一篱。愁绝客怀浑怕见，老来万缕足秋思。
来时西蜀三韩使，奉表遥同马若飞。归到安南应说与，皇恩天覆万方归。
社稷功成归鉴湖，卧龙踪迹孰能屠。自怜投老入佳境，应笑时人行畏途。
鸣世有声惊墨客，平蛮无愧忆征夫。烦君谩赴耆英会，恐有徵书出帝都。
城边鼓角行军乐，客里椒盘守岁诗。十载黄冠成废物，两行红烛负归期。
遨头不信春生脚，婪尾宁须酒醒脾。到眼江湖还惜别，相逢饭颗又何时。
千门强树护花幡，懒逐初莺和上元。故国楼台皆幻蜃，远山林木待穷猿。
纵横经史前无敌，利赖农桑后有援。莫问平生奇险事，几人手剑向虞翻。
河桥尊酒共歌骊，綵笔翩翩对赤墀。奏赋不妨前主席，说诗慎勿解人颐。
征途日暖花如锦，御苑风和柳欲丝。若上金台须一醉，天涯芳草正离离。
画图曾绘米家山，水部风流亦可攀。不是晚来诗律细，新题那自满人间。
北郭荒郊多墓田，白杨青草自年年。千秋欲下雍门泪，此日犹传京兆阡。
邹母寒零荒藓地，王褒忍诵蓼莪篇。寒云落照栖鸦晚，愁对残碑一怆然。
断虹阁雨横东嶂，斜日栖云隐暮林。尊酒一时江海客，布衣千载圣贤心。
独上崧台一听钟，憬然翻忆往年冬。林飞暮雨惊雄雉，州卷朝风泣亢龙。
峡口石声无汉阵，栏边树色有秦封。不堪望入崖门去，如此伤心又几重。
白下朝来鹊噪阗，石城俄系孝廉船。十年旧德河山邈，一日通家意气先。
彻骨总无凡格韵，行囊惟有近诗篇。衰迟送别非閒事，不尽停云思黯然。
诞弥厥月寝之床，引得明珠满室光。莫是此儿来处异，前生曾得侍文昌。
百岁于今又八年，相逢争识是神仙。银河不断乘槎路，到处经游即洞天。
共日生来不共年，多时相见未生前。今欲期君再七十，渡吾渡汝海潮边。
二难名下十年馀，诸从新题似子虚。不是名家高唱和，几翻灯下阻归欤。
何知三千岁是春，古道照人颜色新。温不增华寒旧叶，寻常沧海复扬尘。
得意帘前绕合欢，月光从自度栏干。玉兰解瓣将舒蕊，可待停风怯曙寒。
芦荻洲边红蓼残，美人衫袖玉琅玕。维舟不为风和雨，弹指前溪去住难。
虎斗龙争天地昏，穷途君自起王孙。风尘莫讶无知己，谁念当年一饭恩。
一番春信到凭栏，绕树浮烟欲画难。何粉荀香浑借问，郊寒岛瘦任人看。
从誇倾国妒春风，魏紫姚黄恨未工。一自汨罗悲木末，新愁多在锦城东。
大海光浮结蜃台，去来江上漫衔杯。隔江吴楚烟中尽，没个游人望眼开。
坐深那论主和宾，总是乌衣巷里人。差胜红丹与白药，一般花蒂两番春。
鸣琴衣绣正纶巾，剑气微茫逼斗辰。借箸直期匡社稷，睚尤不许共乾坤。
风回星宿波涛怒，龙战云南壁垒新。自是忠魂依日月，更教青史见精神。
四月王园醉牡丹，仍逢芍药拥朱栏。毋论百种俱争媚，为殿群芳且细看。
谑浪古时传洧水，风流今日冠长干。莫将倾国虚相让，谁似霓裳舞玉盘。
伏枕高斋有所思，诸贤莫讶拜恩迟。圣躬不豫仓皇日，正是累臣请代时。
尚书悬像拜中丞，仆仆生前岂为名。近见山西曹给事，爱君仿佛似文成。
桃花流水旧天台，万丈红尘眯不开。见说白云天路远，当年刘阮若为来。
淮阴事业已荒凉，犹幸封侯在故乡。古庙有碑眠宿雨，长林无树挂斜阳。
曾闻杖策归真主，安用论功觅假王。千古是非曾未定，英雄回首事茫茫。
片帆西溯大江流，五月南风过岳州。吴楚寻常多巨浸，东南形胜有斯楼。
百年共老人间世，一代谁先天下忧。顾我登高尚能赋，不堪重起望乡愁。
圣主临朝重拊循，襄樊行幕绣衣新。一方喜入皇图远，十载愁听捷奏频。
好计公田收菽粟，旋分官府辟荆榛。土人半识招安使，马首山川属旧巡。
流离赤子最堪怜，房竹山中有废田。耕凿几年皆帝力，岂烦膏血污戈鋋。
嗟君此去意如何，一道苍生望抚摩。往事已非空浩叹，功名岂为杀人多。
深山平地总王臣，莫论区区旧与新。但使熙然同乐业，使车到处即阳春。
十年两度说班师，此去人心恐见疑。传檄早须坚信约，君行休厌奏功迟。
相逢杯酒少年游，宝剑千金不易酬。风约柳丝寒不定，雨笼花气小生秋。
诗成错落千重锦，人在玲珑十二楼。未论邀欢如许事，看君吐纳已风流。
丹符佐邑龙城去，金阙曾为论治人。解听萧韶知圣德，好将冠冕化文身。
公庭榕叶莺声巧，江水杨花鹢首新。公退从容询往事，罗池碑刻涴苔痕。
文昌主簿新纡宠，平乐分司旧拜恩。獬豸高峨冠上角，凤皇深护棘中身。
问津海涌琼崖晓，辞阙天回紫极春。自古功名归秀士，好将惠泽溥黎民。
画舸齐飞瀫水头，潮声八月下杭州。悬心两地桃花色，纵目三天桂树秋。
日上朱衣晴锁院，虹飘彩笔暮登楼。无劳石匣占双剑，并识龙光在斗牛。
射策初从汉殿回，风流地主重徘徊。三年共记看云别，万里真成挂雪来。
摇落剑光偏傍斗，浮沉书札但含杯。无誇席上荀陈聚，紫气中宵遍越台。
片语青云照玉珂，惊看结驷傍岩阿。河南政绩吴公最，邺下风流季重多。
岸帻晴光三径满，鸣琴秋色万峰过。同声咫尺何郎在，倘许频来醉薜萝。
渺渺长波映远空，依依新柳扬春风。相思人在青山外，尽日舟行细雨中。
汲黯身为汉廷重，杜陵诗到锦城工。天王明圣江湖远，嬴得驱驰两面蓬。
杨亿前身若再来，词源峡倒莫能回。于今真隐都无事，始觉忘言是脱胎。
严生久厌承明直，杨亿俄成乞外书。庭内九皋伤局趣，驾前千里范驰驱。
润身岂必文章事，妙悟多从点化初。榱桷栋梁他日事，长安索米却惭予。
关西夫子今谁是，杨亿才华少小多。欲试盘根聊尔耳，未收梁栋欲如何。
金銮殿畔频年别，铁瓮城边几日过。已向邻封期晚岁，不须重唱渭城歌。
献策名成出帝乡，高才不愧汉贤良。趋庭彩服生春色，过里儒冠带御香。
粤社交游空岁月，燕台去住各烟霜。寒梅欲发聊持赠，消息凭君寄八行。
东风淡荡木兰舟，花月春江几度游。望处只疑为隔岸，到时谁识是中流。
燃灯照海非牛渚，列炬薰天学蜃楼。车辖不投宾亦住，绿樽红袖醉箜篌。
小池风雨故人逢，酿得春寒酒盏空。忽漫一官辞阙下，暂随诸将入云中。
斜阳刍秣驱胡马，终岁金缯出汉宫。女乐何时颁魏绛，太平天子正和戎。
歌舞当年第一流，姓名赢得满青楼。多情未了身先死，化作芙蓉也并头。
纷纷祀灶与禳田，共送残年祝有年。零雨一冬无半寸，浊流五斗直三钱。
黄金尽地难充贡，白骨如山尚戍边。怪杀虚堂儿女辈，邀人守岁恼人眠。
才子担簦指旧京，垂杨系马听新莺。隔江山入长干寺，带雨潮添建业城。
绛帐传经秦博士，布衣游侠鲁诸生。春江花月清淮夜，知醉谁家雁柱筝。
西风征雁不堪闻，病里题诗忍送君。月与离樽今夜满，秋将行色一时分。
匡庐木落山如黛，彭蠡霜寒水似云。公子西园宾客盛，好陪飞盖共论文。
南朝山色近移家，朱雀桥通路狭斜。宛水月从江树出，敬亭云被苑墙遮。
横舟渡口寻桃叶，沽酒村边问杏花。闻道章台街畔柳，不堪系马只藏鸦。
灵武妖氛扫未清，十年狐鼠尚纵横。中丞杖钺新开府，骄虏新笳莫近城。
帐下几人能草檄，秋来无处不屯兵。君王欲识边臣苦，一夜清霜绕鬓生。
老来春色却相关，花事勿忙苦未閒。见说藁砧真解事，可曾山上又安山。
无端老子出花关，转入花丛便不閒。卧对玉兰春梦起，阳台又在一重山。
嗟君肮脏向人间，泉石烟霞日日閒。半世无家空白首，千秋有骨在青山。
良朋寝右空馀涕，遗草囊中不用删。始信去留皆大梦，月明华表几时还。
欲将花事竞芳辰，采得双花伴五辛。擎向华堂当綵胜，兰孙桂子日振振。
罗浮梅花别有村，白头村主招花魂。幽香万斛媚幽径，皎皎不受纤尘昏。
芳名可入石湖谱，孤踪独寄于陵园。攀枝嗅英转芳烈，迷香何必誇春温。
谁向城头叹摇落，三叠画角东方暾。春光岂欲漏消息，不寻朱户寻柴门。
琼瑶满树入鼻观，天香沁骨谁为言。汝花有神更有意，临风眷恋西园樽。
妖氛欲净旄头摧，阵云万里划然开。将星烱烱五云里，血流漂杵楚天紫。
枕戈雷鼾潇湘水，日已三竿犹未起。指挥能事皆如意，十万义军无一死。
深院纹楸对玉环，三郎用智失防闲。争边不识潼关险，得路焉知蜀道难。
对面雌雄奚待决，转头成败实相关。当时一著输几处，不料胡儿冷眼看。
春到棠梨春巳深，赏春不称白头吟。金尊自共东风醉，花底关关听好音。
三贞坊前巨綵船，笔床书卷煮茶烟。何时东海先生醉，水调歌头三百篇。
乘阳节气烧痕知，晚霁轺中四望宜。雪照虚岩疑月早，梅含冻蕊怨春迟。
无端山鸟迎人啭，不尽溪云背马随。莫谓风尘无好况，林光野润总催诗。
我送舅氏去何之，吾道将南庾岭陲。傲骨宁堪羁五斗，且辞簿领为人师。
一领青毡消不得，清斋苜蓿自支颐。郑虔轗轲聊复尔，塞翁倚伏谁能知。
广文先生官太薄，庾岭梅花亦不恶。閒来问字吏兼儒，倦去闭门人伴鹤。
匣有青萍案有书，门外青山俨如削。朝来爽气助清吟，何似折腰绶若若。
云散江城玉漏遥，月华浮动可怜宵。停歌不饮君何待，试问当年李玉箫。
江淮烽火数州连，分镇东吴有岁年。化雨早清蛟蜃气，文星夜动斗牛躔。
贡来南粤终归汉，书入聊城遂破燕。天下澄清今日望，角巾未许赋归田。
曾说西游过月支，宴酣花市踏春归。兜罗香带蔷薇露，犹是戎王旧赐衣。
朱楼别起拥飞霞，浮石桥边久住家。海日浴红春雨霁，鹧鸪啼上刺桐花。
执法南从越绝居，绣衣光彩照坤舆。黄金遗子无私橐，白发匡君有谏书。
远捷已飞江上羽，群凶真作釜中鱼。归朝定策中兴业，笑我山林与世疏。
曾泛苕溪看晚霞，红帘小艇稳于车。水通孤岸桥依竹，路入重林屋傍花。
风外眠鸥惊客笛，云中吠犬隔仙家。秋波千顷芙蓉老，谁觅王孙旧钓槎。
九域于今总一家，文昌谁道隔天涯。石榴红酿蛮江酒，海漆香收瘴洞花。
寨上人耕春作市，棠阴吏散晚休衙。苏公应共题诗好，儋耳泉头驻小车。
绝漠风高雨土沙，五云何处望京华。南征尚阻勤王贡，北泛频劳奉使槎。
藩将戈船遥蔽海，国人弓马旧为家。洗兵会有承平日，社稷安危不用嗟。
浮玉山前种紫芝，松萝云月共幽期。封侯不羡黄金印，对客长歌白雪词。
柳浪平湖春放棹，花阴围座昼弹棋。从游公子多才俊，不寄新诗慰别离。
五龙之峰云作屏，双崖削出芙蓉青。何人涧里拾瑶草，有客松间寻茯苓。
林风不惊虎卧石，山雨忽来龙听经。吴王台榭今寂寞，秋香薜荔花冥冥。
苍碧相围云接山，结庐中谷心自闲。深林无人野芳发，坐啸行歌响相答。
白驹仰秣瑶瑟希，足音不闻孤掩扉。翛然默坐圜虚里，万壑无声月如水。
茅斋寄在少城隈，冬至阳生春又来。万里相逢贪握手，百年多病独登台。
短墙若在从残草，皂盖宁忘折野梅。正是江南好风景，蓬门今始为君开。
寇乱移家去鄂城，白头重到影竛竮。田归东里新编甲，墓指西人旧姓丁。
樵牧不侵经世变，松楸无祭泣山灵。野棠花落啼鹃急，一酌椒浆老泪零。
湖草青青上客舟，辛夷花老麦初秋。一春多少怀人梦，半在乡山雨外楼。
送尽梨花雪满林，坐来桐树绿成阴。十年故旧如云散，一夜春愁似海深。
世事如棋过眼新，重来不见橘中人。野夫本了无生者，却话无生泪满巾。
元统才人总寂寥，奎章遗墨尚风标。钧天梦落江南远，肠断云中紫玉箫。
爱寻碣石访重玄，三国遗文已邈然。翻忆中郎黄绢字，夕阳江上浪滔天。
杖藜何处问鰕禅，回首胥村锁暮烟。一曲渔歌秋浦外，腥风吹满渡头船。
乞食归来坐暝鸦，谈经每到白牛车。东风柳絮吹晴雪，犹想天宫酌宝花。
隆安疆土已瓜分，犹拥孤军戍海滨。怅望忠魂招不返，断鸿啼雨入秋云。
吾道南来只在东，山居徙倚水云中。云开青嶂峰当笔，水落银河月是弓。
杨子谈经还有地，生公说法总归空。江门慰藉天台语，千载斯文感兴同。
肩舆屈曲傍山溪，折得梅花手自携。蜂蝶也知春意在，随车直过画桥西。
铁干疏枝类偃虬，绝胜春色满罗浮。几年不作师雄梦，今日真陪和靖游。
冰雪未销姑射艳，风光深锁上方幽。谁怜寂寞江南客，容易看花到白头。
颓然醉貌古衣冠，酷爱梅花冒雪看。疏影暗香吟已就，但知诗好不知寒。
琳宫寂寂掩玄关，列柏层层径可攀。似闻司马江东日，分得卢龙塞上山。
万雉低昂朝旭后，千林出没午阴间。欲问阅江楼记处，露台元自惜民艰。
秋思炎蒸郁未开，客途聊复一登台。亭依翠岫中天出，槛俯黄河撼地来。
向晚烟云频拂席，近人星斗故临杯。漠陵楚壁俱尘土，尔我那堪不醉回。
回首丛台愿已违，蹉跎薄宦愧雄飞。微名在世无轻重，直道逢人有是非。
樵山巀嶪罗群峰，中天削出青芙蓉。樵湖尽注飞流水，一湾东下江犹龙。
中产高人萃清淑，古今上下蟠心胸。往往应时多遇合，文章行业淩苍穹。
君年逾壮学日积，飞扬意气追前踪。霜蹄得路轻千里，养成六翮将摩空。
天子求贤初爰立，前星瑞协映储宫。异日明良知济美，青云早附毕天工。
睡觉东窗半启扉，虚襟纸帐思依依。十分把鼻无人会，一到沈吟觉梦非。
满院玉飞风不起，疏帘珠落月交辉。常将底事心头战，今战胜来癯正肥。
曾听鸣琴擅好音，归来海上并抽簪。百年易地孤臣泪，千里同堂孺子心。
司马声闻传视草，冥鸿飞倦恋栖林。王祥自合徵书至，鳄渚无劳叹陆沉。
斑斑山雨乱衣痕，那得新诗属意浑。近市辙泥深没马，傍江云树半连村。
幽花掩映春光老，宿鹭骞飞野水昏。此日逢君不解饮，何劳辞客更招魂。
年过半百巳成翁，岭表一官如梦中。野人炙皆竟何有，岐路亡羊老未通。
弥论大造笑元宰，节量此生非化工。赤城玄圃乌乌在，问道鼎湖常下风。
绛囊颗颗隐珠胎，不向风尘驰骑来。自劈凝脂沉碧水，大秦明月掌中回。
白水塘边旧草莱，十年三径锁苍苔。寒花解得人归意，昨夜分明入梦来。
少结茅庵曲水傍，斋心日夕礼空王。一枝分得菩提树，种得旃檀片片香。
仙凫曾向七闽分，愁满衡阳卧白云。今日夷门称吏隐，不知谁是信陵君。
高楼上逼斗牛寒，何事伊人日倚阑。最是千秋堪洒泪，紫云山作白云看。
槛外千峰拥翠来，万家烟树望中开。主人不浅登楼兴，对月频倾绿酒杯。
面面青山入画图，閒来与客醉屠苏。衔杯笑问楼居者，月里霓裳竟有无。
徙倚楼头望翠微，晴霞片片锁柴扉。醉来欲乞天孙锦，制就仙人五色衣。
风流原不减孙山，百尺楼中日往还。笑满乾坤人不见，凤凰深驻白云间。
江上桃花春水生，孤帆遥下阖闾城。杖头一醉吴姬酒，清夜还歌白苧声。
几年孤客在桑乾，借得书来彻夜看。穷达不须重辨命，紫岩山下老南冠。
一毡南去客为星，自爱名山手勒铭。叱石洞门含雨白，撷兰溪色入船青。
綵毫蚤擅词人赋，绛帐今传博士经。何可鸱夷无尔辈，浊醪应到子云亭。
独振兵威百里间，更推恩信数州安。枭徒竞作操戈入，虎士翻成奉柩还。
大笔特书青史在，荒祠遗像画衣残。铭旌远道收兄骨，一片归云度雁山。
旅殡荒山三十春，白头执绋又何人。久知杜甫须收骨，谁料张飞解杀身。
归旐已随春雨动，故丘应与海云邻。武夷野老扶衰病，楚些歌成泪满巾。
东风清昼洗浮阴，十二阑干帝汝临。一代文明元有数，二仪清浊到而今。
好山苦恋闲云住，秋水生欺病眼深。试问卧龙何日起，禹门消息是天心。
禅堂晨起惜清幽，野客西归兴不休。两妙过予应恨别，隔年同此足消忧。
林花掩映香台落，旭景霏微宝殿浮。自古城南名胜地，何时极意遍追游。
磴滑泥深去马迟，雪残青嶂不多时。荒烟蔓草中郎宅，素石清溪烈妇祠。
日落风生临水树，野寒云湿渡江旗。宣光事业存书史，北望凄凉有所思。
绝岭朝霾云气霏，日高林际始含晖。层萝窈窕闻鸡犬，知有人家在翠微。
径石杈枒走乱流，颠敧古木亦相樛。危峰仄叠几千转，缥缈惟看白雾浮。
片帆千里破霜行，亲旧分携怅别情。共以岁寒疑远道，俱将春暖订归盟。
梅开江上三冬白，雁度虞山一画青。孺子不须啼满颊，归依灯火听鸡声。
芳草垂杨荫碧流，雪衣公子立芳洲。一生清意无人识，独向斜阳叹白头。
天生本是冰霜姿，缟衣不受纤尘缁。何事东君厌清素，一宵幻出珊瑚枝。
园林陡觉春意别，千株万株飞红雪。莫怜醉骨已如泥，要使丹心常似铁。
秋风瑟瑟天宇清，三五良宵秋气平。嫦娥捧出玉台镜，山河大地增光明。
广寒彷佛开宫殿，桂影团团月中见。霓裳一曲声珊珊，疑是瑶池启华宴。
银蟾散彩流霞觞，金粟万斛来天香。清景邀人不成寐，诗成月落参低昂。
吁嗟仙种自开辟，分付嫦娥好培植。莫遣吴刚得浪侵，留取清芬播无极。
紫苔绕径尘无迹，郁郁高松挺秋碧。金气正骄风满林，浑如万壑波涛激。
又如晓日蛟龙吟，翠云荡漾江中心。倏忽风微更堪听，冰弦操出重华音。
蓬莱宫阙五云渺，鸣鹤寥寥动琼岛。鸾舆时作灵台游，应喜秋光在林杪。
风停声歇天宇清，政成刑措当升平。玉署小臣拜恩诏，作诗愧比欧阳生。
银河倒挂青山顶，苍虬偃卧芙蓉冷。烟峦深处起楼台，双双人在蓬莱境。
我观斯人非避秦，韬辉伏耀全天真。盍簪爱话无生事，恐教名利萦兹身。
霜叶林边秋色映，桂花香里行厨净。弹琴惟取古为音，漉酒还将清比圣。
逍遥此乐人间稀，洁已由来世所讥。只今四海皆乐土，不羡羊裘钓石矶。
紫禁沈沈清昼永，天上蓬瀛隔尘境。春风披拂万年枝，玉砌葵花倾日影。
九重勤政念群臣，亲见恩波出内频。綵缕五文颁焕烂，朱樱万颗赐圆匀。
荷开太液香迎辂，几点閒鸥纡圣顾。词林拟献清暑歌，尚方又进金茎露。
小臣饱食荷恩光，正忆锄禾农父忙。田间翘首望霖雨，愿借天瓢洒万方。
烛龙南来正亭午，赫赫炎威遍海宇。洞门任是絺绤轻，挥扇难胜汗如雨。
维时凤辇出彤闱，一亭暂憩光霏微。阴森五鬣摇朱户，满前忽讶苍龙飞。
清风时从天外起，清气重添绿阴里。凭轩顿觉炎焰消，襟抱倏然凉似水。
玉壶澄澈泻冰浆，沈李浮瓜兴味长。愿裁巨干成大厦，尽庇四海俱清凉。
东坑茅舍薄斜阳，少妇含冤祇自伤。两虎在门空吼吼，孤灯终夕独煌煌。
换油未了馀生积，别室谁怜掩泪汪。裂帛声中人已散，海桃何处问纲常。
玉龙回首碧池前，空谷泠泠启大川。石砌初通蘋藻雪，锦题新挂茑萝烟。
仙源别是通秦岛，古峙何常问汉年。要识山灵有神应，商霖今日传岩篇。
旅客羁伤凭寓目，东济荣河渐衍沃。礼乐犹存鲁国风，鱼畋本负齐氓俗。
专城太守旧怀思，佐理包何新相知。遥怜比璧光辉地，正是双刀宰割时。
故人相别经五春，临当再见反伤神。预恐风波易暌阕，况陈委曲重酸辛。
以兹盈盈数里间，将前还却转愁人。寄语风流贤五马，行春暂辍一娱宾。
祁州今日为京辅，一命还乘太守车。场屋偶然窥制作，昆山信矣富璠玙。
源流共诧家声远，缘饰从知吏事馀。若到滹沱烦少驻，投文水底吊当初。
郭外村原眺望清，江干池馆水云平。客来自挟雄风入，雨过微闻漱玉声。
半醉高阳逢旧侣，放歌华月报新晴。乘潮归去兰舟晚，人共沙鸥片片轻。
几载临池事偃波，玄霜一握手轻磨。挥毫远法宣王鼓，扫素曾笼逸少鹅。
飞絮落花春欲老，问奇载酒客频过。只愁杀尽中山免，芳草累累笔冢多。
两都清望许谁先，留钥恩深遽引年。陵路晓辞松罢雪，江船春坐水连天。
山林岁月从今得，编简勋名与世传。旧里龙湾草堂胜，手栽松菊故依然。
宝玦珠奁土一抔，东风原上使人愁。落花寂寂迷芳草，日暮王孙何处游。
泠泠清影擘云开，谁傍珠帘石径回。千里有帆应计日，三生无约亦登台。
遥天喷雪无留影，洒墨凌空自作堆。寂照已饶张拙韵，攀藤重许到山隈。
半醒半醉写乌丝，却忆南安对酒时。玉面阿童鸲鹆舞，青衫小吏鹧鸪诗。
曲江池畔秋风早，铁汉楼头落日迟。闻道使车重过此，此情应与水同驰。
渺渺天涯君去时，黄金何日赎蛾眉。谁知粉绘能相负，尚得君王不自持。
青冢路边南雁尽，黄龙塞上北风吹。琵琶却解将心事，乐府皆传汉国辞。
汉策禦戎何大拙，却令红粉事和亲。婵娟一去不复返，卫霍空惭作虎臣。
环佩归魂随汉月，琵琶弹泪湿胡尘。曲中不怨毛延寿，千载哀音怨奉春。
风景昭台分外清，眼前宠辱未须惊。阿娇倾国今安在，金屋无人空月明。
卧龙俦匹谅非难，只为他先识阿瞒。扪虱剧谈天下事，不知江左有龙蟠。
白首归田荷宠荣，风流谁似太常卿。烟霞深处开新业，鸥鹭群中觅旧盟。
溪溜寒声和梦杳，山分晴翠入诗清。客来懒问人间事，呼取芳樽对月明。
选胜南郊结草堂，幽清绝似午桥庄。林鸠唤雨山光暝，畦稻舒花水气长。
携酒秋清观纳稼，杖藜春晚看条桑。粢盛献享修祠罢，合族筵开乐未央。
暮云草树更长林，宇净山空月色深。别意不须问流水，且倾三百万重心。
煮茗遍馀松桂心，引杯延赏涤烦襟。开红成幄翠如雨，鹤叫空庭夜未深。
剪烛巴窗话雨时，翛然太古白云姿。花鲜月出人皆醉，静读黄庭意欲迟。
卧起何须改旧诗，名园幽兴白华滋。本无轩冕萦怀抱，遥寄秋风渡马迟。
汉室穷经礼宿师，伏生老矣拜昌时。献王纂雅褒天口，歆向披忠长玉枝。
秋风摇落动归思，诠理谈玄自有师。坐看云起两不厌，前村孤屿一题诗。
今日河南异昔时，官司倾盖有心知。更饶一段贤王意，设罍陈樽并载诗。
诗囊珍重冠周南，药灶封题云气函。自汴过陈皎倍五，举杯邀月影还三。
使君标格如何拟，淡月寒空笼白梅。风土清嘉吏事少，空庭梳羽鹤徘徊。
海运昔防漕运阻，新河今废旧河功。石堤洛马三百里，泇口彭城齐汎舟。
童稚亲情四十年，断肠分手各风烟。却为姻娅过逢地，送尔维舟惜别筵。
棋局动随幽涧竹，晴窗点检白云篇。前檐倚杖看牛斗，肺病几时朝日还。
得承休沐主恩宽，归到庭中腊正残。更喜新纶光梓里，兼看稚子荐椒盘。
莲峰地暖花常蚤，桑浦春深荔渐丹。得意每逢吉善事，忍令四海尽痍瘢。
双舄凌风海上山，空中楼阁有无间。清秋击鼓冯夷舞，白日弄珠神女还。
淡淡云霞悬宝地，泠泠钟磬出人寰。尘心自觉销来尽，共拟移尊更一扳。
紫泉宫殿锁烟霞，海燕西飞白日斜。玉辇今归何处所，锦帆应是到天涯。
眼看朝市成陵谷，不是宸游重物华。祇有多情桃李树，春来还发旧时花。
望入秋江意尽宽，江头风景足盘桓。偶因送客牵诗兴，一路吟秋过石门。
五羊居近列仙都，君握长生不老符。华发三千金鼎就，庭兰十二锦云铺。
图开函谷关中景，酒献蓬山碧玉壶。从此百灵廷上算，又增名入阆风图。
昔日同游锦江里，锦江水色连天起。谁为作此锦江图，一片生绡映江水。
江上之山岷与峨，千峰万峰插苍罗。老君阁上青羊在，丞相祠前翠柏多。
忆曾共促篮舆出，浣花溪头弄寒玉。高歌大笑天地空，何知此身在西蜀。
支机不识卖卜翁，草堂诗羡少陵工。指点画图何处是，濛濛烟雨动秋风。
三城春树郁苍苍，惜别凭高思渺茫。客路云光随使节，茂林花信待仙郎。
金茎玉露供中秘，芝检琅函出尚方。知列夔龙饶乐事，共看龙骏骋康庄。
有客有客何亭亭，翩翩辞我出我庭。举头视日日未暮，行行重行还复停。
槃桓斯须故人好，匪有遗说相丁宁。城西渡头独归去，垂条万缕江天青。
艰关曾记共君行，此际相思别恨生。四野荒山横暝色，孤城落日起秋声。
星霜冉冉蹉跎感，湖海茫茫故旧情。丽句枉投难报谢，自惭金玉尚为轻。
君家兄弟好规模，不忝徐卿二子歌。为客偏惊秋信早，寄书无奈雨声何。
城东流水还家近，桥北青山入市多。半月小楼诗几首，郢中音调许谁过。
群鸦飞尽月黄昏，不见人来共酒樽。坐久隔墙闻犬吠，桂花香里又开门。
堂上仙翁去不回，升阶愁见旧屏帏。蓼莪未读眉先蹙，霜露初寒泪已挥。
几夜音容随梦散，半生菽水与心违。若教化得辽东鹤，莫待千年及早归。
使君有子正乌头，双眼空青气伏牛。半夏里来知母健，忍冬归去亦忘忧。
恨无顾恺刺心针，担负风流仗酒醺。谁料邻家机上女，怀春不似卓文君。
面面春光送草庐，自堪踪迹混樵渔。即看风絮终无定，却爱閒云得自如。
禹甸有缘凭造物，楚天无梦在仙裾。人间晴雨浑闲事，嬴得花前到小车。
流水何心苦未休，白云依旧思悠悠。山人莫被闲花恼，只恐天翁亦白头。
曾入天台啖几桃，满天风雨任挥毫。高冈种得梧桐树，梧上于今有凤毛。
执法承纶自主恩，韩江歌罢促离樽。兰台未驻风云地，梧掖还开日月门。
枯槁傍谁生雨露，东南仗尔转乾坤。频年聚首今成别，莫怪棠阴欲断魂。
梁园赋就乞閒身，逐客那应更怆神。道在青山原自重，家环绿水未为贫。
风尘到处伤多事，天地吾曹合有人。秋到不妨频载酒，与君同戴白纶巾。
此老当年枉出山，虚名犹惹在人间。何如天隐无名者，直把泥丸早闭关。
薝卜初开雪亚枝，枝头好鸟立成痴。少年京兆风流处，似汝花间对语时。
昔年曾伴董娇娆，长把春山笑倩描。今日梁园空见画，鸟啼花落鬓萧萧。
垂老频逢岁薄收，秋租多欠卖耕牛。县官不暇怜饥馁，唤拽官车上陕州。
放逐仍居患难中，三年执役梵王宫。病来短发逢秋白，老去衰颜借酒红。
心似葵花倾晓日，身同树叶感霜风。杜陵花竹频生梦，但觉阳春处处融。
虞揭凋零玉署空，堂堂至正独推公。气全河岳英灵秀，手抉云霞制作工。
江总归陈翻恨老，贾生鸣汉早称雄。丹青似有无穷意，却写南冠入画中。
含烟袅雾自青青，爱近官桥与驿亭。春满章台偏婀娜，秋深隋岸最凋零。
长从苏小门前折，几向龟年笛里听。绝胜东风桃李树，飞花犹解化浮萍。
钟山欲晓色苍苍，小辇轻舆出建章。苑鹿不惊仙仗过，潭龙故喷御泉香。
重城隐雾留残月，高树含风送早凉。惟有祠官最清贵，时来导驾沐恩光。
参差几树瞰长河，树树垂金拂绿波。不是秋来易零落，自缘人世别离多。
麈尾玄言日未斜，隐囊匡坐自煎茶。尊前白雪中郎调，屋里青山处士家。
千里骥心降付酒，十年蓬鬓怯看花。浮生幸有江湖在，莫遣风尘负岁华。
湖光天色澹相和，今夜离筵乐更多。云作翠屏装宝镜，风为金斗熨青罗。
尊前鹦鹉知衡在，曲里含桃柰郑何。一水峭帆归便得，不须低首怨骊歌。
为尔狂歌思欲飞，壶中天地到应稀。玉山偏软乌程酒，银露徐欺白苧衣。
月色总依双旆在，风流俱逐片帆归。西湖自好谁行乐，始信浮荣有是非。
外域梯航万国通，朝鲜近在海云东。君臣治道光前烈，人物衣冠有古风。
八教条章终不改，三京形胜久称雄。农桑乐业边尘静，正囿吾皇德化中。
浅薄无由赞盛时，只凭忠赤答恩私。吟多耻售鸡林价，客久常悬凤阙思。
山似留人多北耸，水因归海尽东驰。临岐莫讶辞行赆，杨震从来畏四知。
柳叶杨枝刺眼新，天涯归客又逢春。风尘扰扰此何世，江海悠悠一倦人。
有口但宜饮美酒，无才不必役閒身。孤舟明月桃花水，欲逐渔郎去问津。
归舟摇漾斗牛墟，为忆美人清问馀。郡阁未登高士榻，城隅忽枉使君车。
披襟先问新为政，忆别频询旧寄书。自笑莫耶今锈涩，休论剑气近何如。
风雨床空坐独阑，分襟两见岁华残。萧条鸥鹭江湖阔，寂寞宫商草树寒。
王谢风流吾子在，武功中外老夫单。怀君有句君应笑，不向沧浪共钓竿。
风雨床空坐烛阑，分襟两见岁华残。萧条鸥鹭江湖阔，寂寞宫商草树寒。
王谢风流吾子在，武功中外老夫单。怀君有句君应笑，不向沧浪共钓竿。
高眠不怕唤当关，一月华胥游未还。意在可兼无可处，身居材与不材间。
琼敷玉藻六七子，金雀雅头十二鬟。愧有金陵无李白，栖霞即是虎丘山。
入门双鲤濯苍鳞，知是君分与故人。钓得云逢缄素遣，将来应比错刀新。
初晴雪色融斜日，半吐花芳报早春。安得烟波还此去，正怜杯水叹吾频。
吴宫旧事满陈荄，伍相残碑剔藓苔。碧血未随荒沼没，素车空驾怒潮来。
但闻楚水犹金濑，莫问秦庭已炬灰。落日寒鸦倍惆怅，百花原上一僧回。
夷歌处处唤愁襟，懒向珠林听梵音。天地不堪还寄傲，江山何意复登临。
谁将桂树仍招隐，肯信桃源可重寻。且喜一觞时一咏，悠悠天外和龙吟。
飘零双鬓雪纷纷，笑整南冠带海云。丁令乍归为鹤语，左慈曾化入羊群。
琴调碧玉临流水，酒泛黄花对夕曛。心折时危身似梦，相逢还恐又离分。
秣陵佳气日氤氲，句曲逍遥鸾鹤群。诸洞藏真开石髓，三峰拔秀出江云。
松间月挂清秋影，天上星罗太古文。早晚黄生换仙骨，相期南去访茅君。
萧瑟君怜楚调同，篇诗遥寄海楼东。五湖心共飘蓬远，十载名因说剑雄。
倚仗柴门看暮雨，挥毫江馆送秋鸿。西阊北固风烟接，从此相寻钓艇中。
旋开新酒摘园蔬，日日升堂候起居。堂上老人相顾喜，等閒知是笔耕馀。
曲池行尽见高台，无主梅花次第开。种得此花成树后，几人白骨变青苔。
雪勒冰欺合晚开，千声羯鼓未能催。海红一树花如绣，牵惹红裙拂地来。
章门旧雨知余忆，吴会浮云见汝心。愁里侧身堪涕泪，梦中识路暂登临。
鸿当急景飞如昨，草入离亭绿至今。拟代黄花与君约，满城风雨迟车音。
一系秋梧岁序迁，眼前光景总堪怜。暮云思望八千里，济世勋名二十年。
天降困穷终有益，到今显祖始无偏。从兹努力加餐饭，浩浩乾坤在两肩。
能从定里息奔驰，即是天人合一时。往哲藩篱吾剖破，动无方所静无私。
缧绁两年骨肉离，幽圜客舍日相悲。尔曹知命须宽慰，世道艰危古有之。
遥想去年此日新，腊残复见旧光阴。慨时秪向人偏切，抱痛谁知我独深。
一片春晖成惨景，数声鸣鸟是悲音。眼前踪迹今犹在，泪洒衾裳不自禁。
往古来今善可行，人生世上事分明。吉凶由命皆前定，任汝哓哓彻夜鸣。
省愆终未敢尤人，报国焉知己道真。肯向遭时存外慕，但须临难致吾身。
拙猷未可轻寒士，迂恤曾何间小臣。莫谓幽圜同永夜，天王明鉴说如神。
秦关消息久无传，说与儿曹莫涕涟。囹圄暂留今日福，圣明定宥往时愆。
舍南舍北一天雨，山后山前百亩田。收拾家中旧锄耒，待吾归老伴余年。
禁里东风觉渐和，背阴残雪果无多。眼前楚楚蜉蝣羽，心上悠悠击壤歌。
道义无穷须共勉，时光有限莫蹉跎。遥将佳趣问良友，雁过长空兴若何。
白水泱泱绕坏堤，隔林遥听夕阳鸡。闲行每到东边少，为有青山在屋西。
绿雨微消紫陌尘，湖光冷落似无春。朱门记得曾游处，杨柳青青不见人。
客路寻常怨别离，况逢秋色倍堪悲。一封书到千山暮，正是思君独坐时。
竺乾万里归来日，庭下松枝已向东。皓皓庞眉逾雪白，翩翩毳衲带云红。
昙花瑞现传天界，贝叶文翻进帝宫。千手大悲增意气，护龙河上舞春风。
万叠青山万叠云，乱泉流处路微分。岭猿凄断人愁听，只隔烟萝便不闻。
诗满行囊兴未穷，来时还与去时同。鸥波窈窈孤云外，马路迢迢夕景中。
衣润尚含榕叶雨，带香曾著荔花风。那知此日龙河会，却话听猿过峡东。
看破芭蕉桂杖子，等闲彻骨露风流。有时自把龟毛拂，只得虚空笑点头。
闻道蟾公似赞公，一瓶一钵寄山中。云封萝屋长疑雨，泉响松岩半是风。
履破只缘行脚久，囊空非为作诗穷。遥思短薄祠前夜，共听寒钟出涧东。
粉态凋残抱恨长，此心应是怯凄凉。如何不管身憔悴，犹恋黄花雨后香。
偶同禅友到林中，竹院深深小径通。斜日在山人散后，乱蝉疏柳自秋风。
岁晏难为远别心，况逢霜雪易沾襟。豪游定有张融赋，远使非缘陆贾金。
倾盖风流成寂寞，积薪时事任浮沉。思君驿路梅花发，能访茆堂在汉阴。
与君南浦一相逢，聚散那知少定踪。白首天涯犹谪宦，故人云路几登龙。
心遥皖水城边月，梦落浮槎寺里钟。莫叹赋才无客荐，长门谁是主恩浓。
客舍惊心见落鸿，天涯舟楫待秋风。留人最是铜驼陌，把酒先邀玉兔宫。
城阙轻阴双杵外，关山归梦一宵中。青骊又逐江枫远，题札能无凤沼东。
天涯为客不曾欢，灯火同君坐岁寒。薝卜每从僧舍问，椒花那得故园看。
尊前残雪催春色，席上疏灯耿夜阑。愁绝剑门千万里，好将弦管忆长安。
三年别我为官好，一度相寻春正深。乱后哀鸿方始集，对君真有太平心。
连山万仞石嵯峨，作宰还如作客过。旧日布袍犹自着，晴岚湿气较谁多。
五月江村归梦长，又从客里过端阳。石榴轻闪风前色，山艾时飘苑外香。
竞水数舟那更急，穿花双蝶故多忙。儿童不省官中好，犹插朱符说故乡。
田车不踏蓄菟丛，鸷鸟何劳送泽宫。知是汉皇仁鸟兽，虞人解自慎绦笼。
日晚仙舟出远林，南风时共解烦襟。行人要识蒙恩泽，得与新河流水深。
官河晴雨纪巡游，茂宰新怀洚水忧。犹有欢声传道里，城中下令缓征求。
吴山入梦驿程赊，身逐孤帆客海涯。九十日春多是雨，三千里路未归家。
桄榔土润蛮烟合，杨柳江深瘴雾遮。倚遍阑干愁似海，杜鹃啼过木兰花。
长干人家向江住，朱雀桥边旧衢路。参差碧瓦扬青旗，系缆门前有杨树。
竹弓射鸭向汀洲，家家无井饮江流。女儿数钱当酒肆，商人买笑开娼楼。
谢家子弟如兰玉，不见当时旧游躅。夜深月满大堤寒，愁听陈王后庭曲。
送君策马此中行，秣陵遥接石头城。愁来满引金陵酒，莫听秋风淮水声。
长年何曾在乡国，心性由来好为客。只将生事寄江湖，利市何愁远行役。
烧钱酾酒晓祈风，逐侣悠悠西复东。浮家泛宅无牵挂，姓名不系官籍中。
嵯峨大舶夹双橹，大妇能歌小妇舞。旗亭美酒日日沽，不识人间离别苦。
长江两岸娼楼多，千门万户恣经过。人生何如贾客乐，除却风波奈若何。
坐对黄花举一殇，醒时还忆醉时狂。丹砂岂是千年药，白日难消两鬓霜。
身后碑铭徒自好，眼前傀儡任他忙。追思浮生真成梦，到底终须有散场。
褪尽东风满面妆，可怜蝶粉与蜂狂。自今意思和谁说，一片春心付海棠。
相思两地望迢迢，清泪临门落布袍。杨柳晓烟情绪乱，梨花暮雨梦魂销。
云笼楚馆虚金屋，凤入巫山奏玉箫。明日河桥重回首，月明千里故人遥。
春宵花月值千金，爱此花香与月阴。月下花开春寂寂，花羞月色夜沉沉。
杯邀月影临花醉，手弄花枝对月吟。明月易亏花易老，月中莫负赏花心。
嵯峨怪石倚云间，抛掷于今定几年。苔藓作毛因雨长，藤萝穿鼻任风牵。
从来不食溪边草，自古难耕陇上田。恨杀牧童鞭不起，笛声斜挂夕阳烟。
月临花径影交加，花自芳菲月自华。爱月迟眠花尚吐，看花起早月方斜。
长空影动花迎月，深院人归月伴花。羡却人间花月意，捻花玩月醉留霞。
海棠庭院又春深，一寸光阴万两金。拂曙起来人不解，只缘难放惜花心。
玉缨翠佩杂轻罗，眉映春山眼映波。折得白莲头上插，问人潇洒似谁么。
红帘小艇稳如车，寒水娟娟浸白沙。汀畔数鸥闲不起，见人飞去入芦花。
吾道终无一日遗，太邱亡社此存祠。扶持千古纲常处，剥尽五阳元气时。
天有星辰为肖貌，地将溟渤作尊彝。须知养士功成后，汉寝唐陵不共悲。
鬓云斜亸凤钗横，偷折花枝傍水行。更有恼人肠断处，慢回娇眼笑盈盈。
金铺闲掩绣帘低，轻打银筝坠燕泥。忆昔花间初识面，倚屏无语捻云篦。
鬓云斜軃凤钗横，偷折花枝傍水行。更有恼人肠断处，慢回娇眼笑盈盈。
千里归来七日程，相看不厌一灯明。残樽更出行边酒，共听蓬头雨打声。
地主今逢旧豸冠，麟符千里借才难。席边章贡波声壮，郡里空同雪色寒。
五夜题诗邀客赋，十年封事为君看。张灯不浅持觞兴，已听关城画角残。
三年冷舍近蟾溪，青杏婆娑桂树低。岩寺每寻僧说偈，皋亭还与客分题。
别来岁月身逾老，乱后山川尘尚迷。想见东林如旧日，好随松鹤共幽栖。
隐隐天台伴素妆，赤霞城里话家常。桃花开遍无穷树，只笑思归旧阮郎。
太华峰顶会苍翁，共看莲花十丈红。乘兴不知归路迥，又随明月上崆峒。
晨光新捲翠微烟，弄态偏于两后妍。独坐小楼青自到，不因采菊见悠然。
萧疏岚影乱芙蓉，濯濯迎熏挺数峰。才见飞猿穿绝峤，又惊舞鹤下孤松。
重峦浥露洒朝氛，紫绿千峰尽逊君。当户分明成好友，莫教山北起浮云。
把酒何当作寿卮，春林花落鸟衔时。蓬莱宫阙遥相对，抚景宁堪今昔悲。
雾隐频年惜豹斑，几番风雨洗春颜。沉唫恍入空濛里，醉梦时飞杳霭间。
年光虚遣酒杯酬，那得诸缘与岁休。堪笑东坡犹耐老，到将长健慱穷愁。
风落余花春事非，愁心烟雨共霏霏。溪云不作从龙起，山石何须学燕飞。
篱下旧存彭泽菊，林间新长首阳薇。夜阑忽漫闻啼鸟，肠断天涯信使稀。
万木凋残春欲回，年年开擅百花魁。连松傍竹堪论契，缀玉联珠不染埃。
寒暑芳华清莫敌，幽人风致数能来。还应一段冰霜意，宜向秋官署里栽。
门对南山紫翠深，白云长日抱山岑。清连飞涧垂朝彩，幽傍悬萝驻夕阴。
五色会看光捧日，九霄终待出为霖。松楸只在微茫下，早晚从知系寸心。
霜花初下雁南飞，葭菼苍苍柳欲稀。落日故人千里别，寒风汶水一帆归。
盛年典郡民皆爱，清代成名志不违。几度都门聚还散，何时同返故园扉。
澹云心事坚冰操，白首如公见几人。抚字久烦熊轼重，澄清今睹豸冠新。
乱山啼鸟蛮烟里，深树蟠蛇獠水滨。何幸明时建官府，会持轻典播皇仁。
百亩药畦春浩荡，济人浑是太和心。泉香橘畔苏眈井，花满云边董奉林。
灵剂不须酬白璧，丹砂自可致黄金。南徐城下沧江水，会比何家阴德深。
公材士行总推贤，宪府儒宫近屡迁。共识丹心明白日，也应华发叹流年。
芙蓉浦溆秋风后，鸿雁汀洲夕照前。此地相逢又相送，交情长为别离牵。
远别金台向百蛮，路经五岭更千山。要陪马援题铜柱，肯学班超厌玉关。
荔子枝头鹦鹉绿，桄榔叶底鹧鸪斑。定知此去为霖雨，清梦犹联玉笋班。
故人久别李方伯，不尽交情忆洛中。冰檗心坚真比石，松筠节老不随风。
共嗟禄秩縻三纪，渐喜云泉属两翁。已办这头青若笠，鸥江鹭渚往来同。
层层片片舒还卷，漾漾溶溶长复消。湿挂松梢晴讶雪，晓漫沙际暖生潮。
孤飞出岫为霖早，百折朝宗赴海遥。光影徘徊奇绝处，徽弦时向静中调。
一双飞下立斜晖，特地查查近绣帏。笑倚绿窗听未了，小鬟低语报郎归。
衣染缁尘鬓欲华，病身飘泊在天涯。角声吹断还乡梦，只到金陵不到家。
九十光阴大半空，减衣时候又相逢。柳浓偏妒罗裙绿，花淡还欺茜袖红。
酒兴已随诗兴减，老怀争及壮怀雄。谁能不动伤春感，况在千愁百病中。
离离霜树叶初乾，野色川容总带寒。猎马竞嘶腾逸足，鞲鹰快奋展修翰。
黄芦洲外斜阳渡，红蓼湾头乱石滩。极目园林萧瑟甚，桂花飘尽菊花残。
几阵参差度驿楼，嗈嗈肃肃下沧洲。凉波挽共鸳鸯浴，烟渚晴随鹄鹭游。
远去解传边使信，冥飞恐堕弋人谋。蓼花菰米潇湘岸，饱食何妨伴野鸥。
长干东畔是秦淮，叶自随流信自乖。花底玉纤崔护水，月中珠泪郭华鞋。
晚峰尚学青螺黛，冰箸犹疑白燕钗。四海遨游空有意，忍弹归凤独伤怀。
三年云水伤离别，几负诗筒走传邮。桑梓春风怀穗石，甘棠今日颂严州。
低昂世事棋翻局，摇荡乡心浪打舟。抚掌叹谈兼对酒，一宵风雨为君留。
一别故人经几秋，恨无黄犬作书邮。不知今夕是何夕，却在严州说广州。
宿草雨荒严子宅，布帆风送富春舟。金华半刺清如玉，安得高谈竟日留。
舟过严濑思时用，月上兰溪忆景升。叹我嗟跎三尺法，看君清白两条冰。
有诗满箧开怀抱，无术随时任爱憎。放棹山阴今日负，论文京国昔年曾。
不逢叔度几经春，叹我胸中半俗尘。千里行囊双匕首，五湖烟月一归人。
功名富贵非吾愿，钟鼎山林只此身。回首且寻陈太史，白沙新水是通津。
朝市奔趍二十春，粤江回棹洗嚣尘。云泉似昨寡轮鞅，松菊如今有主人。
紫蚬青螺浇白酒，蒲葵木屐称闲身。区区白首何为者，宦海风波尚问津。
杜鹃枝上月三更，欲化西园蝶未成。眼底看春春欲暮，此中多恨恨难平。
纵横词翰千秋事，独抱风流万古情。莫笑书生无燕颔，论功还欲请长缨。
海天愁思正茫茫，万里沙鸥弄夕阳。白首相知犹按剑，青春作伴好还乡。
桃花细逐杨花落，野色遥连日色黄。闭户著书多岁月，子期凋谢吕安亡。
天帝徒惊忍弃拌，增城孤影自回看。楼东赋罢笔犹闷，塘上行歌声愈酸。
心想翠华嗟采葛，梦旋金屋讶颁兰。然灯未赐房嵣枣，独倚熏笼敌夜寒。
戎燹三秋雁不飞，邮筒天外忽来归。愁怀暂慰生离别，故业遐看半是非。
云咽独音悽凤管，月明单影卧牛衣。便期雪棹齐相觅，共醉江楼倚落晖。
奇缘疑梦转疑真，眼底梅花意底人。昨夜酒家疑隔世，此时林下祇孤身。
石图疏影当琼枕，苔衬残英代锦茵。春色枝横自幽绝，依稀犹在对花神。
汉陵原庙近长安，唐殿香炉遣从官。月地旌旗屯虎豹，明楼灯火散鹓鸾。
稍惊霜堞栖鸦起，转觉冰桥度马难。谁似玉堂双宋玉，郢歌一曲破郊寒。
河汾著述旧专门，雷电天池几化鲲。万里云霄临凤阁，五年风雨暗鸰原。
编摩史馆趋严召，邂逅诗篇与细论。渭水秦山秋色晚，不堪摇落对芳樽。
遁迹林泉傲岁年，柴门三径竹娟娟。樽开北海客时过，日向东窗人尚眠。
对月每怀犀玉表，因风忽坠锦云笺。凤凰台下思归客，何日重回乳水边。
晓辞龙衮向南畿，带得天恩入琐闱。恋阙应劳清梦到，匡时莫遣谏书稀。
云边山色青迎骑，雨后花香煖扑衣。便道悬知归故里，松楸桑梓尽光辉。
南海黄柑未见分，举杯空望岭头云。元宵灯火相将近，空手归来恼细君。
丹桂香飘趁子晨，渊涵星斗映澄滨。杏坛日暖清光遍，芹頖香生物色新。
一铎唤回长夜晓，五经抽出百年春。从今科第绵绵者，誉髦应知造士人。
故国松楸魂欲断，山城伏腊亦堪怜。莪蒿细辨年来味，兰芷轻笼雨后烟。
白云东望十洲开，苦忆玄虚作赋才。大壑秋阴生蜃气，扶桑日色照楼台。
波涛汉使乘槎过，风雨秦王策石来。纵有三山何可到，不如相见且衔杯。
铜柱威名播粤都，楼船勋业遍江湖。行边首定周王策，出塞新分汉使符。
倚剑苍龙鸣涿鹿，扬鞭白马照飞狐。从知幕下多词客，彩笔班生定有无。
东海词人似聚星，闻君千里破沉冥。空传横笛溪边调，安得移舟月下听。
留客鹧鸪依岭树，冲寒鸿雁满沙汀。补陀山下他宵过，道我将寻问字亭。
汉坛左钺授宗臣，飞翰传来消息真。壁垒象横开北极，艅艎流断接南闽。
双悬日月旄幢耀，百战河山带砺新。从此天声扬绝漠，还应吴会是临津。
游躅于今苦不前，龙门历览是英年。紫貂冲雪燕京马，画鼓凌波楚溆船。
杨柳登楼无旧侣，桃花题扇有新篇。因君又触当时兴，心绕江南几处天。
回首鸰原感别离，远携书剑上巴西。云深蜀魄呼名语，月冷猿声向客啼。
诸葛祠堂春草没，杜陵茅屋夕阳低。相思亦有南来雁，莫道音书懒醉题。
迢遥岱岳海漫漫，秋兴如君未易阑。三观云霞天上坐，蓬莱宫阙掌中看。
才探绿绮阳春动，一说干将紫气寒。词客吴门谁不羡，王家兄弟雅盘桓。
十年孤兴寄山阿，小筑城隅足笑歌。石磊数拳擎翠壁，池开一鉴落明河。
阶前日报新花发，檐外时听好鸟歌。最喜归来殊未晚，况兼能逐鲁阳戈。
辛苦平生万卷书，辰阳博士得新除。腰钱已跨扬州鹤，贳酒先尝汉水鱼。
门下诸生多馆阁，眼前同辈久轩车。嗟君莫恨功名晚，梁颢才华更有余。
江上名家旧业传，兰塘一艇狎风烟。楚山桂树留真隐，秦洞桃花阅大年。
赋就秋涛淮海月，梦馀春草汶阳天。更逢宝筴重开日，绮席霞觞接羽仙。
欲别无言意万重，扁舟望望过江东。名场自昔有遗恨，学海几年成此翁。
人向中朝愧山简，天教南士识胡公。云门雁荡经行处，为想肩舆入画中。
溪声淅沥起蒹葭，溪水潺潺漱白沙。大地星流还化石，小窗灯冷不成花。
江淮烽火三千里，城郭人民八九家。避地欲寻张博望，月明沧海泛灵槎。
晓捧函书叩帝廷，宸旒垂听具臣惊。丹心耿耿明秋日，劲气棱棱薄太清。
邹浩犯颜非卖直，阳城伏阁岂要名。此行不比湘潭谪，莫赋骚辞吊屈平。
此身本与两仪齐，造化谁云是小儿。必有事焉元自欠，罔之生也竟何为。
华陀自古真难遇，邹浩从今不用悲。却恐故人疏太甚，枯梅无复长新枝。
何处浮图葬衲师，斯文犹得睹残碑。想当放手书丹日，正似从容笔谏时。
君家书法已三传，琬琰文章到处镌。闻说贤郎当跨灶，银钩爱学柳诚悬。
能承仁爱起春霖，作宦天南白发心。姓字月中高阚泽，文章社里得东林。
丰神听我传孤韵，杖履因人寄好音。最健风轮堪住劫，扶桑云气涌盘金。
一围火聚一团冰，宦况閒情两道平。平反十年春气满，须眉璎珞自然成。
贝叶勤翻案牍边，消残苦乐对高天。灵光万丈无寻处，端水清清到几筵。
文心原在此中来，一拨明珠眼自开。愧我棒头山信短，为君斫额在蓬莱。
故国春宵正可怜，九衢灯火吐春烟。旧游已共晨星散，月色遥知似去年。
春风锦缆三千舶，夜月朱薨十万家。侠客新传方处士，彩毫题遍石榴花。
君家小阮不可当，春日骑驴辞帝乡。醉后曲裁梁苑月，兴来裙掩墨池霜。
蓬莱县里神仙宅，今日之官独尔清。张鷟文章多中选，李绅才业久知名。
沙门风雨龙腥过，海市楼台蜃气成。报政重来应有约，上林三月共听莺。
海陬岩邑叹疲癃，万里天门隐未通。枉沐朱幡来上佐，高悬华烛照青穹。
陈蕃慰满题舆望，余靖终膺御笔崇。杯酒印冈延别处，桃花夹岸映溪红。
越客传来浙上书，故人阙下拜新除。荆门马度霜清后，峡口猿啼月上初。
铁箸灰寒参画外，戈船风动笑谈馀。清秋幕府多闲日，为访文贞旧隐居。
公暇委蛇退早衙，官庭频扫净无沙。忽传客舫停关外，问是君来自海涯。
酷爱绸缪情惓惓，不妨倾倒帽斜斜。山城浊酒应能醑，未放山夫送小车。
千首君曾寄老夫，居官何事一诗无。穷通自古寻常事，谁解千年在仕途。
乱峰如抱水萦回，明月当空绝点埃。明月不随流水去，秋风无复旧人来。
思家贾客应同感，信宿渔歌莫浪催。长夜寂寥魂已断，天光云影为谁开。
肝肺赢馀五亩春，草堂云暖小山贫。尘中物色元无我，林下心情见此人。
鹤伴野翁梳白发，蝶随春色上乌巾。褰衣细问西园老，怕有人家可并邻。
画鹢乘流访德山，胜心高翥共跻攀。昆卢阁上钟声度，苍桂枝头鸟语闲。
皓魄分辉侵燕席，红霞散彩入酡颜。不辞剪烛留连兴，携得秋光翠色还。
十三曾识卖珠名，几度春风醉舞尘。昨日斗鸡长乐观，文园偷访爱琴人。
林径无人尽日闲，幽禽时弄语关关。胡床坐对斜阳影，咏得禽言一破颜。
雨压乔柯覆短檐，绿阴深处枕书眠。繁花十日风吹散，犹有残英落砌鲜。
欲事空王赋遂初，道心如水净涵虚。归航更挟浮杯侣，轻橐惟装译贝书。
带月携琴投野寺，乘风看竹访幽居。秋蔬春茗供谈笑，谢客高情白社余。
一曲溪山似辋川，天开幽境与栖禅。堤分柳浪烟中远，峰矗芙蓉水上妍。
不断香风吹宝殿，有时花雨坠珠筵。还怜假榻清秋夜，数尽渔灯废客眠。
晚风吹拂暑烟收，曲宴重开醉客留。竹外云来疑昨梦，花前月出浣新愁。
惊鸿妙舞情偏逸，雏凤娇歌韵转悠。绮席瑶屏围叠嶂，恍然身在阆风楼。
楚客伤秋意未阑，白云黄菊晚相看。江湖自足蛟龙卧，粱稻方谋燕雀安。
北望星辰愁倚剑，南来消息愧投竿。浊醪漫向船头醉，追逐轻鸥下碧湍。
绝顶跻攀路不迷，醉凭飞阁访禅西。微茫下界诸峰小，指点平原万木低。
丹壑烟深回鹤驭，绿杨春暖听莺啼。彩毫拟就登高赋，不数任翻壁上题。
宴罢宾兴日未斜，颀然丰采动京华。大鹏水击三千里，雏凤文腾五色霞。
秋月再分丹桂粟，春风偏上紫荆花。相期更写琼林会，趁取才人两鬓鸦。
翩翩马上带双鞭，宝剑珠袍美少年。番直每从双阙下，射雕常在万人先。
传来鬼谷兵书秘，演得鱼丽陈势全。为问防秋老边将，白头曾未上凌烟。
缓带轻裘欲立勋，书生独领伏波军。阴符秘演五兵略，宝剑光悬七曜文。
日照楼船销海怪，霜含节钺净炎氛。西掖声华人尽识，功成早入事明君。
绿波春水没渔家，杨柳青青拂钓槎。三月江南春雨歇，一双鳣鲔上桃花。
葡萄压架水晶寒，枯坐山僧出定看。露下空庭凉月堕，断云星斗夜阑干。
却看仙佩萃霞裾，又似青鸾下碧虚。夜半蕊宫秋月白，小龙和露养玄珠。
此君一本森双干，恰似孤竹生夷齐。清风节操终并立，明月环佩长相携。
或骑两龙齐上下，又挟苍凤随高低。何当联镳入云去，玉笙吹向瑶池西。
绿江烟草渺天涯，燕子来时未到家。宿酒恰随春梦醒，雨声落尽碧桃花。
松江烟水留宾处，每忆良朋昼不关。稚子当门迎马首，吴姬洗盏立花间。
屋梁落月生颜色，竹上清风解佩环。矫首停云在天末，春醪谁共醉言还。
瓯闽北去草萋萋，满道轻风趁马蹄。万里客程看日近，九重皇寿与天齐。
驿亭月落鸡声早，江浦云深雁影迷。天上故人还惜别，草堂应续旧时题。
宝镫银鞍白马调，乌衣群从尽兰苕。同携宾客探璚树，并载婵娟弄玉箫。
别墅风流安石共，中林才思阿咸饶。秋风骑鹤能相过，定约扬州第几桥。
晓辞丹陛散鸣珂，诏许南归喜气多。柳外行装青雀舫，花边供帐紫金荷。
月明华表应闻鹤，雨过春山正拥螺。展罢孝思还恋阙，纶闱载笔候编摩。
逼除风雨岁偏催，寂寞蓬门为尔开。梅萼似将春蚤到，椒花能与颂俱来。
江干日月冥鸿羽，海内宾朋浊酒杯。岂是咸阳犹客舍，夜阑灯烛一徘徊。
一时词客起弹冠，何事交深去住难。江阔片帆瓜步远，天高双阙秣陵寒。
歌中白雪曾同调，醉后黄花尚可看。六代风烟分手地，赠君惟有碧琅玕。
檐花细雨广文毡，不到江城又十年。投笔谬曾先俊杰，横经深喜得才贤。
乾坤一气鸢鱼外，风月无边杖屦前。远大相期须努力，宣尼三绝在韦编。
每爱君家修竹林，虚斋终日贮清音。残花欲尽犹堪嗅，嫩草初生正耐寻。
酒满底须乘月去，弦长时复应风吟。微茫归路黄昏后，乱眼春条雪半岑。
红烛当垆夜数钱，驿亭西面绿杨边。重来烟景浑依旧，只认青帘记昔年。
十年京国鬓潇潇，蓟北江南万里遥。家去浔阳犹尚远，莫将音信托寒潮。
朱旗画戟拥晴沙，锦缆牙樯照浪花。佳气迥浮江北树，晓光初绚海东霞。
云中鸾凤扶丹毂，水底鱼龙识翠华。不用临流羡天堑，只今四海尽为家。
清跸初传日未西，鸿胪将引唱班齐。营门风暖千旗动，辇路云香万马嘶。
草绿夜塘多是水，雨晴沙道不成泥。忽传四鼓銮舆发，不寐时时听晓鸡。
重关深锁白云收，天际诸峰黛色流。北枕龙沙通绝漠，南临凤阙壮神州。
烟生睥睨千岩晓，露湿芙蓉万壑秋。王气自应成五采，龙文长傍日光浮。
曾驱宛马入神京，拜命重为万里行。河陇壶浆还出候，伊西部落总知名。
天连白草寒沙远，路绕黄云古迹平。却忆汉家劳战伐，道傍空筑受降城。
玉关迢递塞云黄，西涉流沙道路长。山绕高昌遗碣在，草遮姑默废城荒。
闲听羌笛多乘月，暗卷戎衣半带霜。不用殷勤通译语，相逢总是旧蕃王。
青山绿树映波光，有客归来趁野航。柔橹数声歌一阕，知君应是和沧浪。
黑雨横江天漠漠，馋蛟怒吼惊涛作。扁舟冒险且归来，正恐明朝风更恶。
为瑟为竽调转孤，文章千万一葫芦。几人能识真李贽，到处偏争假卓吾。
每听风声思吠影，时留黛粉学妆狐。凭谁尽扫尘霾路，万里霜天湛玉壶。
我从观里拜青牛，忽忆龙湖老比丘。李贽便为今李耳，西陵还似古西周。
十年相守似兄弟，一别三年如隔世。今日还从江上来，孤云野鹤在山寺。
一枝斜倚古垣东，白首逢君出洞龙。莫怪花神争笑语，周郎昨夜此山中。
始知春意属闲身，红白相将入望频。才到开时君又去，看花不是种花人。
玉兰万朵玉屈卮，含桃亦自烟迷离。祗愁红纷坠瑶砌，忽喜韎鞨黏青枝。
朝霞碾圆摇妓鬓，甘露结液和诗脾。刘郎醉卧舍人横，啮妃女唇甘如饴。
去年载酒东郊路，水畔花前醉咏诗。今日垄头空洒饭，伤心思忆去年时。
门巷晴泥拥不开，寻君北转又东回。竹间寂寞香庭掩，便似回船雪夜来。
钭风飘雨还无定，独坐耽书过二更。不似前宵邻阁里，联诗使酒到鸡鸣。
三径筼筜二亩居，鸣风鸣雨称清虚。秋宵一曲琳琅韵，为喜朝来向客书。
怜君拜墓不胜哀，泪洒东风奠一杯。芳草青烟寒食节，几家坟上子孙来。
道人下笔天机熟，宋末元初写梅竹。琅玕个个起中林，琼树娟娟在空谷。
三花五蕊天然好，直节心虚肯相保。花光老可费经营，和靖子猷惊绝倒。
兵戈流落存者稀，展玩茆屋生光辉。罗浮月色忽在手，渭川白云随我飞。
此翁亦是英雄辈，事异时非聊自晦。百年翰墨可流传，开图静与仪刑对。
宦游南北叹飘蓬，回首君门亦几重。胜会琼林三日宴，离愁剑浦五更钟。
子惭处断非苏颂，子去循良继曾恭。台谏于今多外补，暂时分手复相从。
甘泉猎火接天齐，塞路天寒雨雪迷。李广封侯惭射虎，刘琨报主忆闻鸡。
关河杀气催杨柳，沙漠烽烟困马蹄。为报嫖姚宽北顾，元功先遣拜琼圭。
山水千重复万重，少年相别老相逢。春风亭下一杯酒，山色不如人意浓。
嘴利体轻乘夜出，群鸣音响似雷同。不知血饱身肥后，性命悬人掌握中。
灯火乍熄初入更，饥鼠出穴啾啾鸣。齧书翻盆复倒瓮，使我频惊不成梦。
狸奴徒尔誇衔蝉，但知饱食终夜眠。痴儿计拙真可笑，布被蒙头学猫叫。
当时富贵号无前，屈指繇来未百年。好事主人金粟老，能文馆客铁龙仙。
歌儿舞女花间席，茶灶笔床湖上船。今日我来都不见，数家田舍起炊烟。
厚味何如淡味长，充庖不羡大官羊。老妻昨夜挑新菜，酿得黄齑满瓮香。
道穷千载乐庵翁，埋没孤坟草莽中。今日我曹来拜扫，纸钱摇曳舞春风。
万里风光散远林，晚峰羸马正千寻。手中日月丸天地，眼底风云变古今。
几笔化工山水趣，五经尼父圣贤心。可堪白首犹多病，老凤西周意自深。
杂草积色满河塘，杨柳覆额映娇黄。春心春望不可极，陇北辽阳俱断肠。
鸣鹂欲乱花发齐，江南草长绿叶萋。三边远戍十年妻，惊颜感候那不啼。
雾里纤纤新月光，机中少妇织流黄。可怜断丝不如泪，零落时续不能长。
翰苑飞腾二十春，同乡同署更情亲。灯前对酒觥筹数，竹里联诗兴韵新。
梁苑延枚心不展，湘江吊屈叹何频。俄闻瘗玉桑园上，老泪潸潸为故人。
朱阑六曲旧池台，甲帐珠帘已劫灰。旧鬼烦冤新鬼哭，前人遗怨后人哀。
谁将天地为棺椁，忍见英雄化草莱。惆怅故园犹未返，野花无主为谁开。
立地成佛杀人汉，握节当胸更问谁。莫怪阿师佯瞌睡，要渠回首自知非。
鹿葱华蘁世同珍，肯谓忘忧别有真。大抵人情重传信，辟邪元不是麒麟。
九峰未可当崔嵬，客里权浇浊酒杯。桂似松高香澹澹，塔如翁醉影颓颓。
昔年此地曾红饮，今日三人藉碧苔。才历中秋又重九，满林黄缝首重回。
门外白衣来者谁，山行约客且犹夷。蓝堆翠拥如前日，风厉云悠自一时。
古寺久荒存梗槩，寿藤似草作玄之。沿溪落日频吹帽，何事龙山遍入诗。
双鞋踏落万重云，未到山颠觉爽神。俯视鸿蒙真出世，遍游岩谷尽生春。
旧山门掩新行殿，白鹤花垂紫领巾。今古只凭诗酒乐，舞雩何处断清尘。
玉台不减雨花台，惹得游人数往来。绿幄浓阴松与竹，浮云山势暗仍开。
疏钟几杵僧初饭，啼鸟一声月在梅。此景此情谁悟得，豪吟偏喜数人陪。
岸帻高楼谁与陪，数竿修竹数枝梅。野花啼鸟无春夏，雨迹云踪有卷开。
漫把石斋诗屡诵，载思别驾马曾来。悠悠俯仰乾隆阔，一笑清风满玉台。
阑干萧寺倩谁凭，喜见沧溟入眼澄。夏里开襟先傍水，竹间留客亦宜僧。
风侵梵磬成三奏，雨着新潮涨一层。为问群公行乐意，从来退食似还曾。
舞罢霓裳不奈娇，口脂微动酒初潮。玉阑西畔春如海，拟倩东风整翠翘。
老亲独往京城日，贱子复上西江槎。菽水暂虽离膝下，关河可奈渺天涯。
千岩古木啼鹃鸟，一路东风过楝花。遥想小儿初学语，月终应是望回家。
渭河霜满水如苔，一县人家半草莱。唯有秋风酸枣木，淡烟深锁斗鸡台。
海气空蒙日夜浮，山城才雨便成秋。冯唐头白偏多感，倚遍天南百尺楼。
冻墨团鸦赋未成，松堂重掩不胜清。天寒鹦鹉闻孤寂，月黑虾蟆报二更。
拥彗正须诸阁老，投簪休拟羡门生。朝阳无限梧桐树，丹凤何如为一鸣。
狐兔纵横走夕阳，断篱荒径入牛羊。可怜东鲁成焦土，曾是西周奠故疆。
汶泗尚馀春寂寂，龟蒙遥对晚苍苍。偶披荆棘怀前古，独有弦歌思激扬。
传心已得曾参学，荐口翻惭鲍叔知。剩说松厅名誉早，也趋莲幕簿书期。
凤凰台上朝携酒，龙虎山中夜赋诗。指日闽南应过我，几家烟雨荔枝垂。
堂前双桂如玉树，众木摇落正芬芳。淮南偃蹇有何异，月里娑婆无此香。
连理合时兄弟好，带花移后子孙长。岁收金粟三千斛，天富燕山窦义方。
外台佐宪远驰声，考绩趍朝报政成。民在湖山俱乐业，人传江海久澄清。
彤庭恩命催归思，紫陌离歌怅别情。当宁需贤资化理，深期尽职竭忠诚。
灵壁峰边未著霜，轻分蕉绿试龙香。不知寂寞幽阑思，写到关雎第几章。
赐来纨扇过秋閒，閒摘芭蕉唤小鬟。拈笔欲题心尚懒，怕随流水落人间。
离披残绿不堪题，题就还防侍女疑。满地落红无一字，怪他秋后学春姿。
少小交欢已白头，十年心事变新愁。粤王台下春光满，人在沧江独倚楼。
石蹙脩篁碧筱残，风摇落木紫藤乾。乱山春尽醉游散，一夜月明僧舍寒。
破帽春风闲弄笛，梅花落处妙无声。长官不到江村外，剩水残山眼独明。
竹树阴森映短墙，萧然绝俗似僧房。出城相去路三里，闭户独眠书半床。
风暖林花飘几席，雨晴沙鸟入池塘。惭余扰扰红尘客，到此犹能百虑忘。
朱云一疏排阊阖，王素孤风动海山。七十峰头有明月，独能千里照君颜。
上上此山知几重，一山中有七十峰。岩水涓涓溪月白，此中得意难形容。
忽忽浮生春又半，闲来花径慰诗神。繁红满眼寻常事，却爱幽琴鸣傍人。
一月云山独自依，寻青偶尔出霏微。禅房尚贮三升粟，正待天南放鹤归。
往来真叹此身浮，孤负金山与子谋。还扫石泉松下石，肯拚三夏共眠不。
归槎始得今朝报，拄杖何胜昨日情。不是伊川无信息，佺期原欠静中灵。
徨徨未得居山伴，结屋聊依野寺邻。何处碧山来学士，西樵白马问吾津。
疏慵自分只渔樵，故向深山小结巢。两日明公来对酒，一壶聊下树头瓢。
怀抱何时得好开，三年尘梦落燕台。东君似解愁人意，犹遣梅花傍酒杯。
不道长安百万家，行窝乐事在天涯。笑来龌龊者谁子，紫陌犹矜老看花。
故人忆自滇南别，忽忽已是十年馀。雁飞亦是限南北，不道十年无尺书。
将军勇锐富韬略，有才偃屈空居诸。吁嗟壮志岂终歇，对酒犹自谈穰苴。
公家老骥适弃野，臂韝苍鹰常待呼。丈夫功业各有时，幸今南夷宴无虞。
应知静处学不废，好客还似当时无。春来秋去花满户，尚想棋局临方壶。
郊原日日春风生，即看卫川花满城。看花泛水醉不已，拄杖时听黄鸟鸣。
吾乡亦有罨画溪，溪大照见游鱼清。未由濯足放歌去，春去秋来空复情。
旗鼓争雄近有无，徉狂宁得少吾徒。昔年鼎足论诗社，何日刀头问酒垆。
谁则五君轻二子，尔其一士长千夫。独怜老骥飞扬甚，或可长歌扣玉壶。
海云飞尽见冰奁，止水无声堕玉蟾。凉影满天秋袂冷，为谁遥夜独钩帘。
徙倚天光树影中，微吟莫放酒杯空。韶华老去池亭在，閒看东风舞落红。
使君兄弟独多情，千里相携到石城。不尽连床风雨话，清江一棹又南行。
野寺同过酒漫倾，梅花月色照离情。孤舟暂系春江曲，愁看绿波芳草生。
飞觞泛水集群贤，文采风流自往年。静里披图怀胜事，一川新绿锁轻烟。
山路萦纡白昼长，青青涧草弄幽香。风光莫讶春逾半，阴谷梅花尚未芳。
元冥一出百卉摧，冻天裂地施寒威。西湖老树含春姿，鲜葩皎月争光辉。
清香暗从风外来，怯寒蜂蝶空疑猜。结实垂金饱霖雨，调羹止渴非凡材。
孤山仙子诗兴浓，厌看桃李娇春风。冲寒折雪揽芳洁，豪吟意气凌苍空。
十载论交良燕喜，此日分襟隔湘水。明岁仍期折一枝，寄与衡阳旧知己。
画船湖上拥旌旄，幽赏凭将永日消。万顷晴烟疑接海，一篙新浪欲平桥。
轻风拂旆家家酒，甘雨随车处处苗。迟暮归来过村市，野人争唱太平谣。
新涨晴江树杪船，隔年归路远依然。灯开夜市山楼畔，吏报邮签水驿边。
未息蛮烟愁鬓改，易通鱼札喜家便。更怜臈后多残雪，荔子才殷桔柚悬。
平寇归来蜀道长，江天落日正苍茫。乾坤勋业名长在，鸥鹭心机世两忘。
枫岭地晴丝冉冉，兰溪风静水浪浪。云庄亭上诗千首，不羡裴公绿野堂。
燕士刻猴能集棘，艺称工巧古难之。请看扇坠木罂子，百件中藏物物奇。
丁香折得宫园馥，苓草移来楚泽春。青爱万年松色好，君恩又见一回新。
御醴芬香味独珍，一壶宣赐殿头春。功可益元存曲糵，药能祛疾备君臣。
高殿虚廊灯烛光，残河欲没树苍苍。长安万户瞢腾里，不信蓬莱刻漏长。
閒客清宵抚玉琴，露凉新月在高林。凭君洗净松风耳，无限人间郑卫音。
闻道骑龙选夜台，双峰晴插白云隈。何年梦寐闻天语，此日乾坤特地开。
自有灵符能叶瑞，不须元谶亦登来。千秋尺地非容易，孺子由来冰鉴才。
南来宗意原无住，龙锡经时信羽翰。遂有法华开色相，微拈心蕊足旃檀。
千峰落照苍猿定，一道横分白气尊。许我淩风来独往，月明环佩满虚坛。
羡尔寻春弄晚晖，偶来小院破垣衣。花明扑槛魂犹湿，月冷撩人魄渐晞。
尘拂山云开宿黛，鼎烹天茗试新旗。酷怜意气谈元剧，竹影侵阶双鹤归。
天涯何事忘飘泊，万里惊涛此独眠。石角吹流鸣夜月，江门掩浪锁朝烟。
孤帆远指青天外，尊酒谁过白雁前。却笑艕人催晓发，蓑篷犹系小渔船。
信是蛾眉天上来，玉楼金殿漫徘徊。风前却忆青鸾至，掌上翻惊白燕回。
昨夜微霜著草斑，胡云吹雁断天山。几人列戍屯沙漠，何处砧声度玉关。
落日风萧笳万户，寒闺天尽月初弯。可怜挟纩新恩重，极目长缨奏凯还。
一枕蘧蘧蝶梦忙，久抛怀抱付沧桑。衣珠未忍忘杯渡，法乳惟分许我尝。
眼赤自依金臂紫，尘红谁念客冠黄。联床且订名山约，料理芒鞋踏上方。
秘监风流鬓未丝，为询忠义向南陲。黔黎思汉中兴日，绣斧还乡奉使时。
金匮紬藏书灏灏，木天儤直漏迟迟。好期勋业书麟史，行赞谋谟入凤池。
国内纷纷乱若丝，乘桴直溯浙江陲。中原将帅休兵日，南国稊航入贡时。
贾谊感时多太息，冯唐投老尚栖迟。客窗独坐无聊赖，静数飞花落研池。
还归凤阁掌纶丝，况尔风烟静四陲。海上乘槎无博望，关中置驿有雷时。
羽书己报荆襄复，饟运休嗟蜀汉迟。圣代秘书皆宰辅，扶摇九万起天池。
能臣五姓亦多忙，旦暮朝廷傀儡场。尽有痴顽塞羞耻，了无恩怨涉兴亡。
送迎数数真邮督，侍从番番老楯郎。莫怪不能知大义，兔园册上秪农桑。
相公惟旧帝惟新，历享台垣富贵春。竟莫识为何老子，终当书作某朝臣。
厓房恋恋输蜂义，梁垒依依愧燕仁。功业不知何所有，一编青竹漫遗尘。
书来袜寄紫茸毡，霜雪应怜老服虔。暄暖自须回晚节，冻皴浑不怕残年。
感君高义何能报，愧我虚名莫浪传。为觅靴材如近样，着随野鹤破苍烟。
杏园飞鞚沗同途，天骥羸骖不并驱。晓起滦阳成独笑，燕霜浑白少年须。
六郡韬钤若个优，还从经术擢名流。长缨不负山东妙，高第居然金殿头。
释褐便赝专阃寄，登坛坐见瘴烟收。高皇汤沐歌风地，组练光寒万里秋。
临流亭馆净无尘，落涧流泉处处闻。半湿半干花上露，飞来飞去岭头云。
翠迷洞口松千个，白占林梢鹤一群。此地清幽人不到，惟留风月与平分。
天命余躬抚万方，丹心切切慕虞唐。退朝史馆咨询处，回视文星烂有光。
当年返棹西江上，不尽东归孝子心。投老凄凉空见画，白云散尽故山深。
尤人只见无虚日，罪已何曾有实功。莫把寸心矜立雪，但专一味暮春风。
老去何年是会时，一江南北路微微。山深驿使无来往，莫怪梅花折寄迟。
龙形夭矫入青天，根托名园几百年。大厦明堂知有待，临风三诵杜陵篇。
马乳累累紫蔓长，折枝疑带露华凉。等閒入手微风起，并作栴檀一味香。
箨冠新带步池塘，二顷湖田一半荒。忽到庞公栖隐处，柴门临水稻花香。
调鼎应须几弹金，蜜脾先沁玉容深。寒香瘦影无寻处，忽在诗家晓镜心。
二水中分白鹭洲，人家多住竹棚头。眼前有景道不得，长夏江村事事幽。
不知园圃是谁家，开尽无名草木花。今日倚阑添懊恼，人言落日是天涯。
落花飞絮正纷纷，半入江风半入云。最是一年春好处，碧山如画又逢君。
遍插茱萸少一人，苍苔白石已成尘。人生在世长如客，更结来生未了因。
黄花半老清霜后，忆弟看云白昼眠。妙质不为平世得，悠悠生死别经年。
陇头流水关山月，月色凄凉水呜咽。今古征人尽断肠，野客经过亦愁绝。
连林二月冰不开，猛虎一吼苍崖裂。鹦鹉能言好寄书，心事茫茫向谁说。
涉迹商郊世已淹，石潭容得老龙潜。泉声带雨还归壑，山色和云漫入帘。
一窍有天通万象，六尘无地着毫纤。此游不减香山乐，赓倡争夸格律严。
铎声遥下广文骖，唤醒人间醉梦酣。濂洛一源清彻底，潇湘两岸翠成岚。
柏台方拟还京北，椿府那知又广南。移孝为忠今日事，旌书遥下紫泥缄。
西江城下南安棹，问我东吴小陆郎。书札绸缪乡信远，壶觞烂熳故情长。
阖间尽醉春如酒，藩臬文推月照霜。几度公馀骑瘦马，滕王阁上看朝阳。
石桥苔径接孤村，树里人家昼掩门。好似浣花溪水上，杜陵人去草堂存。
生意常时满菜畦，桔槔閒却汉阴机。颇疑董子窥园简，莫笑樊迟学圃非。
素甲层层霜后脆，紫团艳艳雨中肥。淡然风味丹青得，击节康侯世未稀。
寺门秋竹冷烟扉，石路欹斜在翠微。领略心情忘我病，寂寥光景见人稀。
欲题古壁花生眼，久坐荒苔藓透衣。应笑学空多岁月，个中还挂往来机。
一脉濂溪万古天，江州名自道州传。有神真与泉俱活，无象还留月自圆。
将济晚舟犹滞在，未成春服已悠然。东风昨报新消息，许我重栽玉井莲。
岂少闽山梅万树，不如庾岭一枝春。风霜邮寄香犹昔，琴册伴栖赏更新。
爱玩何曾离座久，清孤长自想丰神。胡为鼎食虚调味，徒使馀芳及鄙人。
白草黄云出塞难，而翁今戴鵔鸃冠。趋庭月照关山迥，将母风连驿路寒。
北望桔槔低朔漠，西悬鳷鹊见长安。斗鸡且莫随诸少，东郡诗成好寄看。
旌旆遥遥海色开，燕城春雪照离杯。分耕乍息秦兵战，转饷仍劳汉使才。
京口云山围省署，广陵花月傍楼台。烟涛极目淮流阻，绝塞谁传锦字回。
石头城下草迷离，梦里分明玉树姿。纨扇已题桃叶句，白门空唱柳枝词。
裁将尺鲤羞人问，锁就双蛾祇自知。腰带休文浑欲减，可无单舫慰相思。
雨中访旧忆葵丘，冒雪臞樵又泛舟。两度共留诗画去，山阴谁说晋风流。
二月春风咏摽梅，征衣还见锦初裁。舟经剑浦乘龙去，路入衡阳捧雁来。
卺合贤王新赐醴，镜开神女旧妆台。兔园正授枚生简，年少谁当作赋才。
练长谁涴墨淋漓，年少偏令太守知。他日王孙求草圣，莫将疏懒傲当时。
堆琼迭壁接雕栏，曾约重来语未寒。可惜酒人归太早，欲修往事兴先阑。
空斋独对飘扬甚，快阁裁诗寂寞看。且待梅开披鹤氅，恐君为我费猪肝。
故家积德经几世，此老享年逾七旬。先向蒲塘卜风水，免看淮境动烟尘。
雨窗竹石存遗迹，月馆琴书付后人。不见瘦筇扶鹤骨，市桥杨柳亦伤神。
先时此梦报庭清，微服西游计已成。今古此机神莫测，老夫直欲废将迎。
眼看棠樾只三里，轧轧小车随意行。绿树响时疑雨至，青山缺处许云平。
新诗大似有声画，老手何妨倒著绷。拂拭菱花照颜面，肯教镊白可怜生。
谁能綵服易华簪，岁岁躬耕力自堪。懒种桃花称作宰，爱依萱草号宜男。
贞名早逐梁鸿隐，善养惟闻尹母甘。何意古风今尚在，每将乐事向人谈。
驿榻风灯倚暮寒，庭松积雪皓宜看。使华远下金銮直，家庆先承綵服欢。
江雁引帆过鄂渚，苑花迎佩忆长安。扈从正待扬雄赋，感激须弹贡禹冠。
溟濛烟雨自清娱，木榻苍然客梦孤。人我是非云栩栩，古今消息月瞿瞿。
他乡声气杯无恙，此日寒暄菊与俱。秋耐逶迤春树老，相思滏水问莼鲈。
騑騑四牡都门外，一望东隅路不遥。圣泽汪洋被清海，使星灿烂丽丹霄。
岸晴杨柳如云染，山晚桃花带雨飘。王事有成先入奏，承恩御席听箫韶。
肩舆追逐过磁溪，山犬无声野鸟啼。冒雨每防苔径滑，穿林偏觉暮云低。
人家引水舂云碓，野圃编荆护药畦。喜有瀛洲文伯在，试将诗句共留题。
一线天开玉柱峰，峰前僧寺讲时钟。棋盘便是三生石，秋色偏宜五粒松。
云外枫林无鸟韵，雨中苔径有人踪。东君载酒同行乐，诗兴何如酒兴浓。
昔日小苏与大苏，对床旧约老不疏。生今此愿不可摅，青灯独对读遗书。
读书之意竟何如，立德立功泽八区。显祖宗兮大门闾，伸兄遗志无使孤。
兄嫂相从九地游，独遗孩女哭啾啾。丁宁内人勤恤收，古有伯道若知否。
神理茫茫竟莫求，掌中珠失竟莫留。骨肉之恩竟莫酬，此恨百年何人瘳。
一上狮峰四望低，恍然身蹑九霄梯。风云何意俱来会，虫鸟无心自在啼。
静对乾坤疑有话，追思先哲愧留题。携朋更向清源去，去路相将莫遣迷。
苍烟郁郁集郊扉，吹帽风高鬓欲飞。君喜慈帏清且健，我怜家问远常稀。
萸钟芳烈当谁并，菊抱幽贞与世违。丞相祠庭榕叶底，不妨人笑芰荷衣。
四月深山暑气空，半林明月罢孤钟。芳阶更有何人到，独倚云根对晚峰。
大鹏抟风高切云，海水为立昼为昏。风休鹏化杳何许，天光浩浩青无垠。
冬雨经春日日来，碧湖新水涨楼台。阳和畅后群阴散，百鸟声中万萼开。
江花漠漠绕江开，江月光涵浊酒杯。避寇远来依旧约，结庐那暇择新材。
万家桑梓风尘暗，千里貔貅鼓角哀。最爱宛山青四匝，政馀觞咏洗心怀。
酡颜临沼映荷花，醉后狂言少僣差。更采花筒添醉兴，一般风味入仙家。
沉沉深院锁重门，花在清池酒在尊。残照半横人已醉，更烧银烛起新论。
颠迷宠利任刑威，岂独骖乘兆祸机。万口沸腾堪铄骨，反形宁论是和非。
庭院沉沉醉绛霞，酡颜闲倚翠屏斜。开时莫恨春光暮，接续春光是此花。
昨宵南极一旦光，罗绮筵开集画堂。戏彩诸孙皆俊伟，称觞贺客尽颙昂。
椿萱秀茂欢声远，兰玉阴深庆泽长。百岁应知登鹤算，绵绵五福自繁昌。
薇垣赞理几经春，奏最荣看出紫宸。百粤关河归路远，九重雨露宠恩新。
潜鳞岂是池中物，至宝还为席上珍。天上夔龙期接武，大摅忠荩展经纶。
先生归去隐云窝，茅屋重营补薜萝。尽日杜门过客少，满林啼鸟落花多。
香残隐几收云母，衣敝临流制芰荷。我亦潇闲方外侣，何时泉石共蹉跎。
拜捧除书出九天，袈裟又上潞河船。一篷明月禅心静，十载交游别梦悬。
兜率阁高金相现，菩提树古绿阴连。悬知到日重登览，大振宗风继昔贤。
人似神仙马似龙，妙龄豪气贯长虹。开尊夜对瑶台月，挟弹春游紫陌风。
严侍久违勤远省，深恩未报欲输忠。临岐不用伤离别，好整衣冠觐九重。
昔年为学莫参回，肯羡渊明归去来。金榜题名联二甲，黄门忝职近三台。
经纶济世诚何补，献纳涂归愧不才。越自谪居江海远，几回飞梦上金台。
春到皇都淑气回，杜陵仙客好怀开。郊原景物多佳致，湖海诗声属俊才。
满目风云情淡荡，游人歌舞重徘徊。太平处处皆行乐，雨露深恩被草莱。
皇家秘苑自逶迤，标境烟霄迥蔽亏。缛翠千重萦杂树，轻丝百丈恋交枝。
当轩支石天浔取，绕径琼花月宇移。不羡汾阳风景丽，为观今日长卿词。
高阳年少事横行，重侠由来不重生。夺得雕刀摇雪色，骑将飞马蹙风声。
北风吹陇簸黄沙，纵博千场日未斜。白剑杀人丹剑舞，笑歌踏入酒姬家。
文章才子之官去，见说郫筒酒正醲。饮罢细观循吏传，莫缘山色忆芙蓉。
烟雾濛濛收雨脚，朝曦掩霭菊花团。拟从别墅理归棹，忽枉高轩访考槃。
纁币承筐来厚贶，黍鸡下榻罄交欢。舒长化日无尘鞅，为倒金樽莫兴阑。
一闭昭阳二十春，才瞻天表已胡尘。由来错认君王弃，过眼何曾屈一人。
连床夜听姑苏雨，柔橹晓棹吴江云。大地北来山势尽，长江东去浪花分。
知君久抱屠龙技，叹我空怀封禅文。安得扁舟早归去，故山高卧谢知闻。
扁舟载雨夜沉沉，好语时闻咳唾音。弹铗作歌知客憾，论功坐树见臣心。
无缘可结三生梦，有志终成百鍊金。江左几时休战伐，与君携手步园林。
君在高楼对山坐，我向蓬窗对山卧。湖山收雨作晚晴，山色满帘窗外过。
茶烟石鼎松风远，半枕梨云春梦破。起来便作春山游，莫待早梅如豆大。
钱塘江头看潮坐，钱塘江上听潮卧。潮声半夜捲海来，一霎雷霆枕边过。
起来倚剑看青天，月光出海半轮破。笑问醯鸡瓮里天，岂知世上乾坤大。
澜水壶山已隔生，何期使节重行行。直从当宁分忧顾，终与斯民致太平。
茅屋惠来今雨候，德仪端拜古风清。明公事业须钟鼎，沮溺都忘世上情。
前驱簇仗度江亭，万顷云涛洗眼醒。直尽提封供指顾，何须入界按图经。
六年海国情无限，一树棠梨影满庭。追省旧游浑不寐，行吟幽思入玄冥。
齐城笳鼓玉音开，漳水楼船素幔回。国运能堪倾栋厦，主恩已自彻泉台。
百身莫赎千秋泪，万事空悲一代才。忍听雍门琴里调，牛山凝眺不胜哀。
谁垦荒园接御河，小亭新敞俯晴波。鸟怀绿荫群依柳，鱼为幽香半在荷。
涉趣顿忘尘累隔，会心翻结语言多。回思十载经游地，何日相将再一过。
翰苑摛文沐宠多，又升近侍在銮坡。谠言屡进分香日，直笔常濡太液波。
入相内廷称褚亮，荐贤当路说常何。独怜落职东迁客，远道西风鬓欲皤。
东风初解頖池冰，之子今朝远赴征。故里相知惟我最，少年同辈有谁能。
梅横水驿门前月，船映江村寺里镫。此去不须凭问候，五云多处是金陵。
山城冬日映澄江，古佛楼开八面窗。贝叶经翻玄鹿听，昙花钵动光龙降。
风传宝窦和金铎，霜落菩提覆石幢。共喜远公能觅句，不妨深夜剔银釭。
阳回禁苑雪初消，岂羡蓬壶驾六鳌。堤散相风千柳动，壑悬卿月万松高。
紫鳞泳日穿银藻，青鸟传春下碧桃。自是臣邻欢颂地，故应皇泽沛如膏。
芙蓉临沼露凄清，辇道遥看接岸平。千叠晓山排落雁，一泓秋水吸长鲸。
烟光倒射功臣阁，蝀势斜拖学士瀛。不是子云才妙绝，摛词争遣紫宸惊。
西苑群峰结翠鬟，六龙常御五云端。彩毫有客题员峤，金钿何人宿广寒。
花近圣躬烟色艳，桂临仙掌露华漙。宸游至此多真境，岂事箫声引紫鸾。
玉箔雕栏俯禁池，君王曾此驻云螭。南薰殿迥传钧乐，北斗城高闪羽旗。
千仞暂翔灵凤翼，万年长拂古松枝。从来天语多严密，祇许当时扈从知。
极浦山光远近连，汾风遥忆汉皇船。翠华五凤扶行日，锦缆双龙夹渡年。
花覆帘栊明落照，柳摇旌旆度轻烟。侍臣尽喜同游衍，应有才堪作济川。
禁园南向带畴平，更有瑶宫隔水明。行乐坐看松月转，躬耕行挹稻风轻。
岛中锦绣千层蜃，堤外笙簧百啭莺。共说吾王游豫地，岂知农业已垂成。
荒村茅屋绕方塘，殿揭昭和隔御墙。睥睨迥连山色秀，辘轳高转水声凉。
几翻红雨飞桃杏，千顷黄云布稻粱。莫讶此中风景美，新丰原是帝皇乡。
积雪寒凝昼不消，璚林琪树耸孤标。寄言逆旅休辞倦，西崦人家路尚遥。
多少红尘梦未醒，晨鸡频唤一声声。窗开东阁天将晓，帘捲西廊月尚明。
酒味更浇书味醉，诗心同洽道心生。阳春不尽鸢鱼妙，谁领孤山款客情。
兰臭同心步亦迟，拜君不遇待何时。肩随落日催蛙急，笛弄儿童跨犊归。
开口问渠人在否，摇头答我那能知。东风一路空回首，踏遍苍苔两屐泥。
太常墨竹似彭城，又到江南屈处诚。可是昆山能种玉，一枝初老一枝荣。
首邱倏忽已三年，一度清明一怆然。杯酒几时谈苦斧，泪珠何日到寒泉。
姻亲尚卜来生后，人世休论未死前。九岁妙儿俱已逝，新愁旧恨万千千。
相夫犹未拜恩封，一枕泉台梦已终。机杼声沈虚夜月，幄帷香冷起秋风。
魂归故国千山远，花落中途万里空。淑德在人应不朽，丰碑三尺岭之东。
二月清明二十三，故山遥在海天南。新坟纸挂松梢冷，旧冢烟凝草色酣。
天地何年生白骨，江湖有泪落青衫。衷情几许凭谁遣，漫扫鸾笺笔下谈。
二十年前此地游，山川形胜帝皇州。东南王气开鸿造，西北神基控上游。
花草绕城三百里，凤凰遗迹几千秋。从来客思怀多少，都向沧浪问白鸥。
淇水园东有此君，亭亭高节直凌云。红尘隔去三千丈，翠色看来十万分。
势利却无身外累，市喧不向耳边闻。岁寒心事谁为侣，拟是羲皇世上人。
依稀出自武陵源，曲水流过隐者村。晓色倒翻红日影，春光晴荡绿苔痕。
鹭鸥惯向閒中狎，车马宜从闹处喧。歌罢濯缨心迹远，栖迟别是一乾坤。
鲈鱼正美却南游，千里风波一叶舟。身外浮名真累我，镜中短发渐惊秋。
贪泉未酌思巢许，孤桨难行阻石尤。此去驾轻无过熟，顺流西下即梧州。
一发湘江问水神，臣心如水假还真。风波不阻船归路，鸥鹭相忘吏隐身。
平地已非前日险，宦囊仍是旧时贫。殷勤寄语霜台月，毋惜清光照故人。
三十簪花拜冕旒，蹉跎六十二三秋。先茔旧业谁为理，霖雨苍生自解忧。
白首年华旋玉历，青衫名字付金鸥。归舟幸借春风便，小睡罗涌识故侯。
晓风吹雨下西楼，一缕新霜忽上头。老去固知名是累，春来偏与酒为雠。
莫多歧路亡羊叹，且作山窗梦蝶游。回首桐阳寻旧隐，方知人世有丹邱。
老树悬崖叶半秋，草亭三面枕寒流。钓船归去斜阳尽，惟有青山对白鸥。
一剑功成荷国恩，閒居优老信乾坤。尽将韬略传诸子，直买山田向远村。
南陌雨晴看稼穑，东皋日出放鸡豚。客来开阁无馀事，共听樵歌对酒樽。
东龛古刹寄岩麓，令公读书有遗躅。瑟瑟风语龙髯松，潇潇雨敲凤尾竹。
流传香火将千秋，晨钟暮鼓云悠悠。鸾笙鹤驾碧霄远，神归故国应来游。
七宝庄严未是严，琅玕几点墨痕沾。香炉峰顶香云绕，疑对潇湘雨半帘。
琉璃净滑露珠匀，中见如来妙净身。为问空明谁点缀，菩提无树镜无尘。
王春日日送征骖，别思桃花千尺潭。莲社乍违羊石北，杏园遥指凤城南。
行边驷马文俱五，握里天人策已三。去住示忘诸有在，试将消息问瞿昙。
易遣春风客思劳，花枝连日亚香槽。少年篷矢知谁敌，艳妇兰舟信所操。
金谷从分锦步障，琵琶肯试郁轮袍。一竿投赠任公子，东第如今许钓鳌。
南地犹思北地寒，今春当作来春看。上林始信成名易，芳草无忧行路难。
黄雀野田时一见，青骢到处欲为欢。只今愁煞离弦笛，还望青云整羽翰。
词客行将万里鞭，长扬羽猎赋堪传。谈经自废蓼莪后，说法因依绣佛前。
沧海珠悬明夜月，青萍剑合跃虹烟。看花隔岁期何早，倘许秋光策骑联。
北地胭脂破远天，朦胧难护是层烟。朝云过雨醉留梦，春色酣丹兴欲仙。
路有锦衣人傍美，节当寒食火偏然。村南郭北须凭记，无限高楼燕语边。
匹马梅关归独迟，经行随处有僧知。人间作客频添岁，天上牵牛又报期。
投宿满分供佛饭，染云频写画禅诗。还因夜雨秋江水，坐遍松房话别离。
万斛珍珠忽满船，醉来应得赠吟边。梅风梦绕银尊月，花雨晴飞玉镜天。
楼阁千家红鸭亸，桥梁双影白龙眠。行歌岂用伤同调，前路长堪共着鞭。
岂但浮云似白衣，诸峰寒瘦又寒肥。光欺兰烬三更后，舞乱梨花二月非。
眼底琉璃看世界，毫梢珠玉佐閒挥。朝来高阁纷如许，疑见滕王蛱蝶飞。
一盏灯花隔岁明，旅怀无地不关情。看春值过周瑜里，访古閒登刘信城。
岁节尽从驴背度，特华差遣客愁轻。何因复听江南曲，疑是家园侣伴声。
看花初褪骕骦裘，尘静偏宜杏雨收。千树上林香带旭，数枝横店色如秋。
全侵紫陌纷游骑，碎拂青帘认酒楼。欲置品题何所似，霞标高建赤城头。
几度尊前恼使君，锦宫花色艳绡裙。平生入眼谁堪比，十二峰头一片云。
垆头新酒柘枝黄，郎醉尊前不上床。一声鸟啼天未曙，东风吹上巴船航。
盈盈初发几枝寒，映户流苏百结团。正恐东风先扬尽，不愁迟日易消残。
淡姿向晓迷蝴蝶，艳色争春笑牡丹。惟有三郎儿戏甚，还疑蹋踘绕丛看。
双艳如从露井看，妆分浓淡映雕栏。玉肤中酒冰绡薄，粉面窥人锦障寒。
杏雨并随窗外度，梨云同入帐中残。胆瓶不是余香在，定讶珊瑚间木难。
征程十里见桑乾，二月谁怜尚苦寒。沃野北来边地近，流澌东下早春残。
风疑竹箭穿貂帽，雪作杨花点马鞍。旅况垆头消不尽，琵琶纤指莫教弹。
西飞恨杀羲轮疾，九十东风将尽日。门前芳草青已残，地上落花红更密。
欲问谁家卖酒旗，相留顷刻春归迟。五更风雨倍惆怅，啼鸟无情犹不知。
相逢湖海合吴钩，笑拂青萍上酒楼。坐里风霜流覆局，檐前星斗坠藏阄。
三生障业输芒蹻，十口生涯问敝裘。取高歌酬令节，红牙催拍按梁州。
日落孤城秋气深，西风入夜转萧森。飘来一片寒砧急，敲碎离人万里心。
良宵清宴酒如渑，剧饮酣歌逸兴增。我欲问天宜有月，君堪照夜不关灯。
慨慷元自空三辅，裘马何妨似五陵。玉树临风殊皎皎，阶前火树漫相矜。
又见长空好月来，明河如洗净无埃。天开霁景重飞镜，人聚芳筵再举杯。
铁骑销氛清朔漠，银蟾泻影静楼台。扳留未尽登临意，明日还应醉一回。
桃花烂漫水潺湲，何事风尘恼客颜。四海几人堪定乱，百年吾道合投閒。
怀中有璧羞逢主，囊里无钱欲买山。几度言归归未得，梦魂空绕雁门关。
招游忽漫问名园，把酒偏怜北海樽。花径芳菲通近沼，竹篱宛转护高轩。
三春浍水烟光远，一曲芒山夜色繁。尽醉不妨归去晚，几将时事坐中论。
轩辕宫里试新妆，缥缈连枝入帝乡。玉骨不缘能化石，冰肌那得便生香。
只愁明月销为水，更恐清阴凝作霜。巫峡瑶姬元素质，却令云雨污衣裳。
玉女窗前手自栽，遥分海色向蓬莱。唯应七圣襄城过，曾见三花少室开。
地迥流光通粉署，天寒老干倚霜台。悬知的有千年露，欲献须君作赋才。
十年焚草识名流，河尹犹传李郭舟。岁晚相逢怜夜璧，天寒忆别看吴钩。
燕台晓色鸾旂入，恒岳春晖彩袖游。此日东封待词赋，周南未许重淹留。
开径蓬蒿剪未平，鹁鸠忽漫报新晴。霏霏山翠捎帘入，袅袅松云向客生。
坐引深杯留日永，閒攀丛桂对秋清。匡时正赖诸君在，莫羡江鸥早结盟。
已寿黄君又寿梁，增江寿星何煌煌。寿筵进士斑衣舞，光映长庚万丈长。
郭尾潭头我旧游，高原禄岭接潭头。两甫白云供几杖，悄翁一笑破群忧。
落月常悬照屋梁，何期此夕共清光。已欣陶谢多奇思，况遇羊何有和章。
残暑尽随挥麈却，高谈偏助引杯长。良宵几值秋将半，欲送柴门夜未央。
天寒地主见情亲，雉堞参云雁塞邻。十载别怀今夜酒，数茎短发旧游人。
雪庭照席输明月，冻树垂花像早春。遥忆二君寻白社，方知岁暮有松筠。
黯黯伤心默默思，挑灯忍作哭君诗。生前犹有难言事，死后从教说向谁。
泉路茫茫兰茝隔，纸窗悄悄雪风吹。梦回一倍增惆怅，满院梨花月落时。
骑马归来景色迷，萧条门巷气凄凄。书声此夜人何处，酒醒三更鸟正啼。
久写奇方思服食，市来仙药尚封题。年年欲作长生计，岂料途穷日又西。
海门潮长月初圆，荷叶风香满客船。明月送还南浦上，东风留醉楚亭边。
腰间恨解雌雄剑，匣里愁分甲乙篇。归去洪都郁佳气，故人休忘粤台前。
南园霜月夜深明，感旧长廊每独行。遗址已荒三百载，朗吟空忆五先生。
从来离乱难栖托，赖有诗歌慰性情。惆怅昔年同此日，几回兴废暮潮平。
梅花已放雪初飞，岁晏寒冬尚未归。弭笔长为前哲惜，感怀因自叹时非。
如何一统车书日，独使诸贤志愿违。不历沧桑家国事，谁知臣子用心微。
乌沉碧落驻流霞，早送银蟾出海涯。光下翠微峰影嫩，色归空界玉楼斜。
月墀已报齐僧座，云板先传散众茶。却喜野身陪法侣，此心能许问南华。
南园长日对梅花，好似林逋处士家。岂有高人能醉酒，同来此地酌流霞。
閒阶忽睹轩车至，逸韵偏令野兴赊。坐久寒塘新月上，六窗如水映蒹葭。
近闻朝议欲西征，敕选飞骑出上京。大将赐来黄带子，亲王自领绿旗兵。
乌蛮洞里烟初寂，白帝城头月正明。日暮海螺吹万帐，照天烽炎满州营。
茆屋书声何处寻，五峰旭日到林阴。梧桐早漾疏帘影，葵藿潜倾晓露心。
过隙白驹怜景急，语梁玄燕识春深。柴关好为吾侪掩，莫遣秋波思入吟。
青草黄蒿满野田，溪行尽日断人烟。落霞几抺青螺小，此是浔南夕照天。
狂风忽阻江山舟，据石坐看江水流。天际雪花动地舞，波心石笋凌空浮。
鄱阳一炬汉舻烬，铁柱半卧寒岩幽。山僧解说前朝事，沧海桑田更几筹。
偶来东浙系铜章，只似南都旧礼郎。花月总随琴在席，草书都与印盛箱。
村歌晓日茶初出，社鼓春风麦始尝。大是山中好长日，萧萧衙院隐焚香。
平昌四见碧桐花，一睡三餐两放衙。也有云山开百里，都无城郭凑千家。
长桥夜月歌携酒，僻坞春风唱采茶。即事便成彭泽里，何须归去说桑麻。
天上勾陈映列营，长河如带忆卢城。十年弃马霜蹄破，四壁饥鹰雪羽轻。
夜饮霸陵呵李广，薄游榆次目荆卿。貂裘且向花前典，猿臂俄看柳已生。
前年花甲报更旬，今岁庭萱送喜频。姚察著书方有托，酂侯传世敢同伦。
宾筵笑我连沾醉，学海从渠远问津。若见阿翁论父执，杖藜还许奉清尘。
梨园歌断万花天，风雨寒铃忆旧筵。怪得人间传秘曲，江南春老李龟年。
马鬣封归泪未乾，闻君椿树亦摧残。山中岁月虚鸿宝，物外心情付钓竿。
藜杖云深披紫帽，井泉秋好试旃檀。新诗想瘦支床骨，好寄罗浮洞里看。
七宝妆鞍马汗朱，凯行身著赐貂褕。幕南斥断天骄帐，阙下临看日逐俘。
会稽何处学逃名，苕霅烟波一叶轻。行李旧恩衔帝阙，落梅新唱动江城。
十年星散杨朱路，半枕云愁宋玉情。莫是南中留桂树，皇华归客赠生平。
洛阳芳草正漫漫，曾是伊王古社坛。毁壁断环收拾尽，青山留与路人看。
秋莺呖呖雨如丝，晓入西园独听时。回首绿杨摇落尽，数声还上万年枝。
九华宫殿草菲菲，公主西游去不归。底事不如秦弄玉，至今青鸟恨双飞。
龙伯祠前白日斜，山中七日饭胡麻。送君最爱春潭水，流出东风玉涧花。
一夜西风玉凉枕，梦回明月在横塘。分明记得相逢地，笑隔荷花唤阿郎。
花落楼空委翠尘，千秋明月恨长新。西风原上群芳歇，独有芙蓉似美人。
偶尔拈来语更工，景随天出爱唐风。白云红叶寒山句，早被人传入画中。
虎变龙文有化工，新词还属旧家风。西园驾轶中郎将，南国书藏太史公。
蓬转秋山归旅鬓，花飞春涧度诗筒。明堂钟磬音如缕，谁谓江河日向东。
不道狂胡俄犯阙，浪传繻葛亦能军。中原半已成鱼烂，草野宁当恋鹿群。
燕蓟攀髯愁祲孛，秦淮扈跸盛风云。安危此日资元老，蚤应蒲车翼圣君。
枫叶萧萧间去津，临岐把袂一沾巾。千峰白雁逢归客，三径黄花候主人。
司马远游多博物，相如能赋亦甘贫。潇湘赤壁堪乘兴，忆尔应知入梦频。
佗城悲角动离愁，壹郁谁分去国忧。千里买山将母隐，十年磨剑赠君游。
洞庭叶下湘山晓，漓水烟空桂树秋。同是天涯哀郢客，不堪回首望长楸。
晓承天语下丹霄，周室班封四牡劳。同姓地分南岳重，殊方人仰北辰高。
朝廷近侍传司玺，江汉风流拥使旄。预想过家归路便，朱门乔木映宫袍。
锦鳞密砌不容针，只为根儿做不深。曾与白云争水面，岂容明月下波心。
几番浪打应难灭，数阵风吹不复沉。多少鱼龙藏在厎，渔翁无处下钩寻。
起立中霄护碧苔，耸身直欲谢氛埃。擎天柱地应长在，未许居人作谶猜。
百峰山头石坂潭，雨兴云雾晴飞岚。廖公芳迹已千载，真人此地时扪参。
海晏春潮高接天，蛟龙吹浪拍山巅。暖风更拥洪崖雾，飞作越南万井烟。
汴宋炎灰散海云，翠华踪迹不堪闻。大忠争说文丞相，千载谁知义士魂。
神仙之事何渺然，龙溪蜕骨至今传。此去蓬莱应几许，寻真采药定何年。
紫阳真人久不作，勾漏丹砂那可餐。吾将炼药向石室，身骑彩凤觅琅玕。
钟鼎丹成骨已仙，东坡空唤渡头船。我来二老俱陈迹，绿水青山尚俨然。
兰桡十里下横塘，漠漠风撩鬓影凉。野水秋来寒玉净，碧山西去暮云长。
行边黄偃禾栖亩，眼底红酣树饱霜。飞尽落霞新月上，空江渺渺白蘋香。
溪接重溟涧接溪，断砰回浦曲相迷。染深秋色诸厓静，冲逐寒云落雁低。
狂濑急湍惊客舸，野花閒草失招提。濯缨惯向龙泉去，不管奔流浊似泥。
五月空山熟荔枝，两年经暑寄岩扉。石渠天远梦不到，藤枕林深客亦稀。
卖宅拚耕桑梓里，卧锄真咏太平时。想应山禁馀清暇，亦对薰风忆旧知。
天地无悭造化公，欲从倏忽问鸿濛。千年真种无人下，万里灵源有路通。
买椟还珠计非得，求鱼缘木意何穷。自怜高枕阳春梦，输与江门老石翁。
两酌寒花对主人，鲜妍群煦座中春。不将丽色誇名族，独与高贤作近邻。
漏促每深残夜兴，朋交同有廿年真。恨来理棹归山速，不即携壶更一亲。
美酝奇葩式燕多，雪园云洞意如何。芬芳不数金盘露，窈窕应怜玉树歌。
浮白儿童知爱客，净空星月不生魔。绯桃紫杏依相妒，戏蝶狂蜂莫浪过。
云日菲微曙色分，岁华又逐一年新。迂儒薄劣惭縻食，竹牗篷门亦借春。
天地几能逢盛世，江湖应许著闲人。明朝合疏山中伴，管领东风是此身。
萝山原是海中山，霞馆烟扉望里閒。秋水自怜天与碧，老颜嬴得醉如丹。
岩魈木魅供诗使，涧芷汀荃泛月澜。便作阆丘三岛客，岂宜绯紫恋人间。
杨柳堤边初放舟，绿荷红蓼思悠悠。尊前白鹭窥仍狎，湖外诸峰碧更浮。
有时对月还击楫，无限好怀俱上楼。涌金门外重回首，二十年来是旧游。
珠寺江头送客行，越山迢递接燕京。霜横白雁排风落，夜静寒潮带月生。
故国蘼芜烟水阔，高冈鸾凤羽毛轻。倭夷貊狄交侵入，儒者于今不讳兵。
一从羁客落天涯，两见青春管物华。黄鸟相呼如唤友，杏花虽好不为家。
平川渺渺际烟树，远戍悠悠隐暮笳。惟有萝峰旧时月，傍人深夜印晴沙。
性公老禅僧中杰，目似青莲心似铁。天花结鬘垂庞眉，香气随风生顶穴。
心持贝叶日千遍，手拄猢狲藤百节。庭前柏子菩提青，阶下澄溪无恼热。
经行处处藏烟雾，生世无心路长绝。我来兰若多年所，自笑鸠留困于此。
吾师五指能四分，僧跋时时还入耳。何年更乞甘露偈，一洒清凉润肌髓。
二月湖州动客心，青山粉堞带春阴。溪溪渔屋桃花静，面面歌楼柳色深。
西府门闲鸥自到，东林酒熟客谁斟。风流二妙如相问，为道清吟瘦不禁。
晖晖寒日照霜筠，晨起开门见故人。双鬓已斑粗觉老，一官初满尚然贫。
船中书籍教儿读，箧里诗篇得意新。且尽茅堂一樽酒，梅花柳眼不胜春。
云林隐者绝风流，尝到涧西山寺游。下马脱巾青竹里，题诗写画野泉头。
房山墨法谁能得，谢朓襟怀自可侔。便拟梁溪一相觅，桃花春水隔芳洲。
丹丘归老江南日，每话奎章儤直时。一夜春寒愁漠漠，白云苍雪共襟期。
虎丘共作五年留，几度相携上小舟。杨柳春桥半塘寺，芙蓉夜月百花洲。
长林放鹤闲支遁，一室编蒲老睦州。此日独归怀往事，空山草树不胜秋。
龙门茅屋涧之隈，乱后山花只自开。数片白云同散去，十年金锡不归来。
月明老鹤啼春涧，日落饥乌集古台。岁晚相期仍结社，西湖剩觅白莲栽。
风雨霏微送客舟，天涯魂梦日悠悠。可怜双泪空零落，却付潭河向北流。
斧封春雨长苔痕，孝子临风欲断魂。衣线百年长感恨，旨甘三釜未酬恩。
霜凝堂北宜男老，云锁天南婺女昏。愁绝壸仪招不返，束刍还拟奠清尊。
别是江南一种梅，年年先占早春开。东风有意怜冰骨，冻雪无情压绛腮。
仙子自知丰格在，北人宁作杏花猜。虽然未见调羹实，一寸丹心绝点埃。
最是祗园佳境深，白云堆里路难寻。禅房未了看花兴，清梵空闻隔叶音。
酒醒微风双树远，诗成斜日半山阴。相逢拟就汤休宿，古钵分泉洗渴心。
谁将西子比西湖，此日凭栏一吊苏。楼外江山依旧在，湖中歌舞几时无。
自怜白发千茎短，徒有丹心一寸孤。归去九重如赐问，萧条今日在三吴。
黄金台下唱骊驹，送客南归万里馀。一命未沾天子泽，满囊空载古人书。
暖侵山雪新晴后，春入江梅欲绽初。宦况何如家食好，白云飞处是匡庐。
匹马迎风㧕外嘶，停鞭私语换前题。千年故事怀江左，一路青山似镐西。
此地传闻曾见虏，何人谈笑合封齐。感时无限伤春意，潦倒都因醉后迷。
青春作客几经年，白发犹怜未息肩。领得丝纶来远峤，不辞风雨度危巅。
半空云锁浑无地，一径人通直有天。闻道前途山更险，及时须着祖生鞭。
清时作宦得閒游，更喜祗园景物幽。山色连云迷晓径，松声绕涧杂寒流。
层台回首诸天近，半日凭栏百念休。薄暮归来心更乐，离离禾黍万家秋。
烟波沧海九衢尘，北去南来笑此身。清世自惭无补地，白头犹作未归人。
故乡儿女多荒废，仕路交游半隐沦。洛社诗成何日事，楚江西畔觅香莼。
欹枕秋风负胜招，群仙遥忆下烟霄。红螺醮甲金波重，宝鸭迎风玉篆消。
古锦奚囊推贺笔，清时吏隐笑由瓢。山花与主新名字，老我吟成侑酒谣。
临沱新作辋川庄，乔木牵萝接草堂。山势东环云泽远，水源西出汉江长。
秀钟人物滋三世，清绕门栏擅一方。君实归来须入社，黄花酿酒日闻香。
峨嵋峰顶绝崚嶒，不离尘凡不易登。太古雪消丹壑里，普光天在白云层。
神钟日报斋堂饭，圣火宵明佛殿灯。六载下山非苦行，怕人云是再来僧。
春风先到海东头，春兴催人独上楼。最是晚来凝望处，曲堤烟柳似皇州。
往年曾向嘉陵宿，驿楼东畔阑干曲。江声彻夜搅离愁，月色中天照幽独。
岂意飘零瘴海头，嘉陵回首转悠悠。江声月色那堪说，肠断金沙万里楼。
钓鱼城下江水清，荒烟古垒气犹生。睢阳百战有健将，墨翟九守无降兵。
犀舟曾挥白羽扇，雄剑几断曼胡缨。西湖日夜尚歌舞，只待崖山航海行。
绿叶红英斗雪开，黄蜂粉蝶不曾来。海边珠树无颜色，羞把琼枝照玉台。
今年酒不对荣夫，来岁东渊对我无。人结静缘依岭屋，日浮春色上桃符。
哀鸿叫月今何向，野鹤穿云不受呼。老得身閒须爱惜，蚤驰虚誉费支吾。
江船恋恋费行缠，我托刘郎亦是仙。何处青山君忆我，月明湖上酒醒眠。
一峰原上夕阳斜，云掩閒门几树花。见说西风吹不死，散分春色与邻家。
淦川银烛照离情，画舫行人一月程。相忆却怜山寺远，不曾夜半到钟声。
冠山深处擅清幽，窗户沉沉黛色浮。碧树白云千嶂晓，青灯黄卷一帘秋。
弦琴时弄梅花操，书字频将柿叶收。好向英年勤学业，成名宜与古人俦。
天开形势壮都城，凤翥龙蟠拱帝京。万古山河钟王气，九霄日月焕文明。
祥光掩映浮金殿，瑞霭萦回绕翠旌。圣主经营基业远，千秋万岁颂升平。
太液清涵一鉴开，溶溶漾漾自天来。光浮雪练明金阙，影带晴虹绕玉台。
蘋藻摇风仍荡漾，龟鱼向日共徘徊。蓬莱咫尺沧溟上，瑞气絪缊接上台。
片片红霞入脸匀，妆成秾艳照青春。山禽亦有风流意，画得双蛾八字新。
栀子花开素影低，哺雏野雀趁幽栖。上林更是春光好，莫与鹪鹩饮啄齐。
不肯低飞向野蒿，从来栖息爱清高。广寒无数黄金粟，吹得天香入羽毛。
流水人家洞里幽，清猿古木思悠悠。别家几度藤萝月，閒却瑶琴石上秋。
东吴黎庶独何依，景物凄清旧日非。芳草园林人不见，落花门巷燕还飞。
干戈时起风尘暮，烽堠春来戍火微。高卧东山犹未起，洞中花发忆荼薇。
车从追游到上方，金宫钟磬霭林塘。彩云宝地通霄迥，翠壑松涛入海长。
萝径引杯山鸟下，石厨供馔涧泉香。空堂清梵沈沈夕，共听三生色相忘。
茅屋松扉水畔村，居人殊胜武陵原。草深行径迷归路，花落春潮自到门。
石上暝琴期宿客，林间微月动清猿。不知何处谢端宅，凄绝空江螺女魂。
朝拥红妆出大家，酣歌玉树后庭花。谁知擒虎兵临日，背井风寒泣丽华。
为禽禽语是禽言，何必声声学语论。莫道性灵多巧舌，金笼深锁度黄昏。
刚到中秋景即阑，嫦娥羞涩倦乘鸾。广寒门掩霓裳歇，丹桂香销玉兔寒。
美景已辜今夕赏，清光动是隔年看。何当觅取王生管，吹破重阴见玉盘。
才过中年百虑轻，独于尊酒未忘情。穷将入骨诗还拙，事不萦心梦亦清。
万卷岂图金马贵，一竿当与白鸥盟。灞陵卖药原无意，女子何从识姓名。
芙蓉帐冷减容光，愁倚薰笼懒着床。寒气逼人眠不得，钟声催月下回廊。
玉节西驰指孟津，桃花柳叶炫深春。嵩云并引朱旄丽，洛日遥辉綵服新。
茅鬯缩庭将汉典，桐圭建国感周亲。应知蔡仲光前德，不负天王大训陈。
曲江官殿昼沉沉，细柳新蒲伤客心。天宝拾遗情思苦，蹇驴驼醉不胜吟。
十室今无四五家，遗民犹自种桑麻。南侬不管人肥瘠，子夜吴歌到月斜。
青骢踯躅八尺强，黄金络头丝作缰。可怜白马如人长，着地徘徊自生光。
青骢白马冶游郎，劳君下都看三阳。可怜白马逐青骢，石桥柏梁五湖东。
青骢白马六萌车，可怜今夜宿谁家。借问窈窕西曲娘，白马青骢去无常。
借问窈窕西曲女，石城莫愁凭寄语。齐唱可怜泪沾裳，可怜三声忘故乡。
御苑东风吹客过，共看芳草有离珂。西山晴雪鸿边尽，北海春云马上多。
地险时窥玄菟郡，天骄夜遁白狼河。知君幕下参高画，诸将何时议止戈。
燕台依旧郁相望，玉树金茎是帝乡。凤阙双悬云五色，龙楼交映日重光。
九天气王旌旗动，三殿风清剑佩长。伏谒不违颜只尺，十年西省愧为郎。
高斋秋色满西山，梅福当年此抱关。君到豫章劳问讯，汉家迁客几人还。
西风萧瑟病相如，高枕从他世上疏。莫道浮云多变态，还将秋色到茅庐。
幕府千山蓟北青，朗陵宾客夜充庭。即今无恙荀文若，着膝犹堪当一星。
万颗蒲桃照玉盘，西施乳滴露华寒。故人更比相如渴，不向金茎夜夜看。
海内朱轮俱赫奕，下贤谁是信陵君。能将直节全元亮，肯以私交负孺文。
古道分明如皎日，世情翻覆祇浮云。酬恩独有诗堪寄，极目青齐雁影分。
中原屈指几词场，南海由来有夜光。况自出疆怜翡翠，何人开匣拂干将。
千秋业在推牛耳，片语谁今附雁行。欲作依刘王粲赋，建安名下许翱翔。
少年卜筑栖稠树，老境投閒隐万松。月白黄山骑独鹤，风清紫府佩双龙。
平生物外交情厚，异土人间旅思浓。何日归田共还往，秋云步稳一枝筇。
落成何日共徜徉，池水如云翰墨香。最喜孟郊老邻舍，更誇山谷旧声光。
孤舟何处逢佳节，淮有三洲半草莱。乡国弟兄鸿雁信，客途风雨菊花杯。
空囊自觉长安远，明镜何须短鬓催。却忆故园年少事，壶觞戏马月中回。
青藜入夜晃秋毫，两意相求苦不遭。神骏并为千里足，骊黄真误九方皋。
亡弓亦得君诚达，当局还迷我亦劳。把酒题诗成一笑，楚天空阔雁行高。
一段风情画得来，悠悠道是虎溪回。仙人来往仍无迹，笑看僧堂香篆灰。
山云段段映襟裾，城市凡情得扫除。回首太颠沧海上，一篇还累退之书。
梦里鸦声扑晓阳，枕边流水夜浪浪。丝竿一点严滩月，家学渔樵不断香。
梦魂化蝶寄流楂，飞绕江蘋漠漠花。长笛一声惊忽醒，蛟龙窟畔有人家。
何物仙家为我归，珊瑚支瘦玉容肥。江天当暑梅花落，漫引寒风白鹤飞。
山下平田田上池，不妨沮溺是吾师。缟衣淡月婆娑影，笑领山妻归去时。
放艇黄公山钓台，香风十里芰荷开。看云昼倦独眠觉，点点残鸦晚树回。
门前咫尺路行难，骇浪乘风欲荡山。宛转肠回如九坂，拟随飞鸟过前湾。
桐园三尺聘君坟，犹有门人为扫云。此日英灵应识我，斯文风气莫如君。
吟残老杜诗千首，看破伊川易几分。未了平生端的事，九原风露倍酸辛。
迢迢良夜月澄秋，万象清严风露幽。安得人心亦如此，廓然欲尽理周流。
昨夜巡檐同霁月，今朝联辔共秋山。恍思三十年前梦，信是人生会合难。
跋涉遥寻玩易踪，幽栖近在县南峰。松篁共听今宵雨，礼乐多存太古风。
俛仰浮生一梦寐，相看华发两龙钟。酒酣细和辛夷什，丹桂丛兰思正浓。
满林凉月映更初，高枕虚窗玩易馀。老去倦为湖海客，年深幸托竹松居。
知几渐觉工夫密，安分宁论活计疏。企仰圣谟频浩叹，襟期何日得纯如。
旧吟诵罢病魂清，犹幸灵台一点明。锻鍊虽然愧金锡，战兢不敢步渊冰。
未容馀日甘衰朽，尚拟诸生更老成。世泽依然诗礼在，好将尘虑静中澄。
严陵滩下水潺潺，千载高名宇宙间。风节最称东汉士，子孙犹隐上虞山。
沧江烟雨群鸥没，落日云霄一鸟还。好倚楼居同极目，久淹官署独何颜。
曾观樊绰云南志，今入兰沧江上舟。山自哀牢皆北向，水如弥渃尽南流。
乾坤瓮盎多蚊蚋，蛮貊襟裾类马牛。揽辔登高一回首，悠悠何处望神州。
玉龙峰高九千仞，日色晦明云气寒。何当赤脚踏冰雪，更有红颜生羽翰。
石洞僧来昼骑虎，瑶台仙去夜乘鸾。山灵于我岂无意，一路天花落锦鞍。
我心匪石不可转，炼石作饼心弥坚。自看一丸凝白雪，谁将五色补青天。
缩葱侍御世所鄙，全椒道士骨已仙。铅金砂汞苦难得，不如服此能延年。
故园双桂树初成，将比吾家两弟兄。封植敢忘先子志，急难谁念此时情。
山浓山淡皆秋色，人笑人歌共月明。独把一枝思骨肉，天香三嗅泪纵横。
陈郎相见石城隅，能说吾乡富大夫。白发衣冠归洛社，苍头琴鹤出成都。
仰天阊阖犹能拜，步月栏干不用扶。何日得从诸老后，年年春酒劝屠苏。
富老还家自蜀川，蜀民能说府公贤。朝廷吏重二千石，乡里人稀七十年。
花雨小车东郭去，竹凉高枕北窗眠。请看五福陈洪范，造物于公赋予全。
云林弟子浦长源，风雪相逢白下门。请写江南山水窟，着我读书秋树根。
锦石成山花满川，子孙一旦鬻平泉。疏篁古树苍厓雪，茅屋看来已百年。
十年不作清都梦，直道受知自圣君。恩重江湖来召命，秋深鸿雁惜离群。
公卿不贵深持法，竹帛还期早策勋。预报商霖今有兆，为公指点出山云。
山匣青萍价旧高，外台风纪属时髦。未言地接岩廊近，且得身离郡县劳。
化及炎州消瘴疠，威行渤海肃风涛。龙山石浦无传箭，不信书生擅六韬。
自是东风第一流，不随桃李弄春柔。驻颜谁与传丹诀，倾国天留艳素秋。
清极傅霜肌不粟，睡来侵月影还幽。沉香亭畔如曾见，莫道杨妃得与俦。
深山何意故人来，石径苔荒扫不开。正忆看花曾并辔，休辞对菊且衔杯。
江湖未有忘忧地，廊庙惟应济世才。一笑出门仍远别，暮云翘首重徘徊。
山衔斜日澹馀晖，匹马迢遥历翠微。雨过不知三伏在，风来那得一尘飞。
舂残水碓香粳熟，灌足溪田老芋肥。物色满前吟未己，又逢横笛牧童归。
积雨圜扉昼不明，忽惊蝉响闹新晴。无求似汝已难及，多事为谁鸣不平。
风露一枝何处好，乾坤馀暑几时清。故园心事秋来剧，空愧浮名累此生。
东皇消息到江梅，鼓吹郊迎晓色开。五日新正浑醉里，百年残梦又春来。
他乡綵燕随缘看，何处云鸿寄劄回。料得故人多健在，寻芳联辔满金台。
一阳初动又晨钟，朝罢枫宸日正红。閒事搅人方滚滚，残冬辞我太匆匆。
冰霜势重阴馀几，梅柳春遥意已通。多病年来常止酒，试开涓滴待东风。
见说寻梅高兴生，况逢三益挈同行。蓬莱乍到乾坤别，姑射遥临水月清。
信杳江南肠欲断，春回冀北眼偏明。一尊留恋归来晚，带得幽香两袖盈。
涌金门外柳如烟，西子湖头水拍天。玉腕罗裙双荡桨，鸳鸯飞近采莲船。
坐拥红炉尚怯寒，边城况是铁衣单。营中午夜犹传箭，马上通宵不解鞍。
主将拥麾方得意，迂儒抚剑谩兴叹。东风早解黄河冻，春满乾坤万姓安。
平生糟粕数行书，潦倒真成一腐儒。天外冥鸿何缥缈，雪中孤鹤太清癯。
聪明不及顽如旧，少壮无能老更迂。览镜自惊还自叹，又添几缕白髭须。
千条柳线织春愁，不放韶光入画楼。远塞天低云漠漠，长河风静水悠悠。
十年客路双蓬鬓，万里归心一叶舟。南北往来成底事，此身无恙任沉浮。
萧条候馆度芳春，暗惜韶光过眼新。草色入帘閒白昼，花阴满地隔红尘。
从知处世若大梦，何用浮名绊此身。十里湖边三亩宅，青山应笑未归人。
连日轻阴雨未成，万株烟柳暗春城。野花偏向愁边发，池草多从梦里生。
越水吴山频引领，沈腰潘鬓不胜情。何时归去西湖路，载酒携柑听早莺。
晚来无事漫登楼，曲曲栏干总是愁。渺渺乡关何日到，茫茫天地此生浮。
太行有路东西去，汾水无情日夜流。华发苍颜成底事，可能辜负钓鱼舟。
孤身绝域守寒毡，尽日无言意悄然。自悔罪深馀舌在，见君翻似对枯禅。
云端鼓角落星斗，松顶袈裟散雨花。一百六峰开碧汉，八十四梯踏紫霞。
山空仙骨葬金椁，春暖石芝抽玉芽。独挥谈麈拂烟雾，一笑天地真无涯。
昨夜月明峰顶宿，隐隐雷声翻山麓。晓来却问册下人，风雨三更卷茅屋。
化城高处万山深，楼阁凭空上界侵。天外清秋度明月，人间微雨结轻阴。
钵龙浮处云生座，岩虎归时风满林。最爱山僧能好事，夜堂灯火伴孤吟。
千里风尘一剑当，万山秋色送归航。堂垂双白虚频疏，门已三过有底忙。
羽檄西来秋黯黯，关河北望夜苍苍。自嗟力尽螳螂臂，此日回天在庙堂。
远客天涯又岁除，孤航随处亦吾庐。也知世上风波满，还恋山中木石居。
事业无心从齿发，亲交多难绝音书。江湖未就新春计，夜半樵歌忽起予。
江日熙熙春睡醒，江云飞尽楚山青。閒观物态皆生意，静悟天机入窅冥。
道在险夷随地乐，心忘鱼鸟自流形。未须更觅羲唐事，一曲沧浪击壤听。
人人有路透长安，坦坦平平一直看。尽道圣贤须有秘，翻嫌易简却求难。
只从孝弟为尧舜，莫把辞章学柳韩。不信自家原具足，请君随事反身观。
玉节仙郎下紫薇，元公亲授老莱衣。暂辞生掖閒鸡树，遥向西园伫鹭旗。
帆度河阳秋欲尽，云低淮浦雁初飞。重闱倚杖欢应甚，万石门前内史归。
细雨林塘花可怜，况有美酒斗十千。见日玄蝉元嘒嘒，含风绿筱自娟娟。
朝廷岂料更新主，尘世难逢感昔年。纵倒芳尊不成醉，别怀忧绪两凄然。
张郎曾是勒铭才，姓字初从大陆来。渔钓自归桐柏水，诗篇今满铁丘台。
怀铅登阁开千卷，走马临河送百杯。十载风云欢把袂，幽期还待碧山隈。
老米已矣房山逝，江海丹青少奇秘。故人胸次出神奇，写法谁能识天趣。
倒翻墨汁金蟾蜍，珊瑚翡翠相萦纡。远树浮青气黯淡，遥山叠翠烟模糊。
洞庭八月波如镜，一片玻瓈三万顷。白蘋香老雁啼霜，九点苍梧落秋影。
烦君为写懒云庄，树根络石苔连墙。丹崖深处三间屋，坐弄紫箫书满床。
别时纤手牵衣送，想见了鬟似漆光。莫向堂前恼阿母，海榴窗下绣鸳鸯。
少年曾共请长缨，云压旄头剑气腥。诸葛有心扶汉室，包胥无泪哭秦廷。
九鳌夜徙龙沙黑，八骏秋迷鸟道青。一别关河俱白首，断肠烟树满长汀。
广寒楼阁玉为梁，月里姮娥百宝妆。流水莫题红叶句，人间天上隔宫墙。
扬州书记鬓苍苍，每向春归欲断肠。剩欲典衣酤酒饮，风流无复少年狂。
中兴宣帝汉明君，博陆曾推第一勋。有诏外庭求故剑，谁能不恨大将军。
羸马风埃使者催，逢君书殿讲经回。渴思白堕从谁问，赐出黄封为客开。
沉陆金门三月梦，谈天玉署十年杯。先朝供奉王郎远，何日孤槎海上来。
老来虚愧度芳辰，童子曾矜得句新。赐帛几人论将相，雕虫当日费精神。
镜中短鬓频添雪，陌上缁衣谩化尘。蒲柳体资山泽兴，敢窥时杰画麒麟。
玄经罢草不胜閒，愁遣幽人问字还。别后相思何所道，尊前秋色似君山。
铃阁深沈漏渐稀，新凉綷縩上荷衣。相逢始信无官好，今夜思家明夜归。
通明玉京堕来身，秀眉长额飘须鬒。皎如野鹤翘鸡群，有冠却挂神虎门。
归来自制华阳巾，皂角出没中茅云。手抄隐诀名登真，松风不厌旦夕闻。
后千馀年有孙君，自言曾受十赉文。巾陶所巾鹿皮裙，访我海上霏烟昏。
父老巷视儿童奔，俱言神仙来试人。愿孺宝此贻诸昆，后有优孟能称孙。
海上孤峰削不成，春来延眺薜萝清。杯倾竹叶青山醉，石扫莲花彩笔横。
飞盖低松云欲坠，行歌出谷鸟初鸣。孤臣莫洒中原泪，一谪长沙万古名。
玉兰东畔画帘前，到处常随豹尾旋。圣代仪文今日盛，儒臣雨露向来偏。
琅函赐锦驰中骑，宝鼎分餐出御筵。斋室受釐应有问，朝回犹恐夜深宣。
风入疏林月半横，秋声一夜壮心惊。柴桑故自饶归兴，中散由来少宦情。
名利百年身易老，文章千古事难成。恩深未报惭明主，苦忆深山桂树生。
银榜仙宫桂满岩，何时雪夜挂孤帆。枕中鸿宝新来注，海上鱼书旧日缄。
千里归心看短剑，百年病骨付长镵。王孙苑路今应近，芳草春风点碧衫。
素王宫阙鲁侯台，兖国崇祠此并开。位冠元公师友会，道同皇佐古今才。
虚亭玉甃疏眢井，旧巷璇题销绣苔。门外依稀馀辇路，前朝曾睹翠华来。
出世随方阅岁华，曾承内旨赐袈裟。安禅旧对江干树，卓锡初停海畔槎。
花应潮音常作雨，日蒸龙气稍成霞。吾家亦近蓬瀛岛，白社归来路未赊。
璇极星华烛绛霄，人间仙算纪松乔。丹台日映黄金蕊，海屋春凝碧玉箫。
楼阙三山琼岛月，池塘一派广陵潮。蓝田吏隐多乡梦，桂树淮南未可招。
浅碧深红大半残，恶风催雨剪刀寒。桃花不比杭州女，洗却胭脂不耐看。
世人斗丰不斗槁，瘦而能立胜肥倒。世人相喜不相愁，浊快岂若清烦恼。
寒花遒逸花典刑，不与天乔论繁早。艮株虬曲干横斜，总令无花格也好。
山茶肥腻鸾腮红，蒲柳轻微娼黛扫。孤清妁月婢春云，白石苍崖相对老。
只将黄发领芳菲，忍令高姿伴花草。山中夜逢萼绿华，骑著么凤上青昊。
落花点地成重五，香翠熏泥粉沾雨。买将安石伴炎官，鬼书未燥花先腐。
当窗一榻卷琉璃，下方五月吹寒楚。姬公且自却门檐，茗椀沤花生白缕。
省元昨占西江盛，馆职今分东观荣。独捧金函辞禁籞，遥将玉节下仙城。
帏褰海岱晴云度，旆指徐淮暑雨清。圣主恩深不可及，莫吟黄叶滞秋程。
短衣狂走至元僧，醉唾骊珠十斛冰。定起山楼寒月上，一窗风影写秋藤。
何处招提隔远峰，姑苏城外有灵踪。云埋虎阜千年石，月落枫桥半夜钟。
寒雁叫残沙漠漠，昏鸦归尽树重重。泊船不见题诗客，楚水吴烟自淡浓。
商公握笔倚清酣，爱写风光蕊半含。无限王孙芳草恨，尽随烟雨入江南。
雪屋高开似玉堂，下看尘世沸如汤。临皋步屧人堪画，剡曲回舟兴亦狂。
华散翠微朝讲歇，诗成白战午茶香。冰床翻忆先宗事，一滴醍醐莫谩尝。
游宦从兄备险艰，晚归田里乐幽閒。养亲共羡敦诚孝，积学还期策治安。
寿应井桑魂竟杳，梦回池草会应难。孔怀怜我惟孤立，哀些吟成泪涕潸。
曼倩归来岁月穷，因君兴叹倚西风。全家不满中人产，孤剑谁论上客功。
梦落桃花流水曲，心期桂树小山丛。凭诗慰我愁生处，未信曹刘并七雄。
暂维沙舸憩兰皋，为访金陵旧吏曹。南雁独冲淮甸雪，北风遥送海门涛。
尊开子夜情俱洽，赋入阳春调转高。起舞对君还照影，笑看吾鬓已刁骚。
春日逢君语水边，匣中雄剑倚长天。别来玄草秋应满，望处青藜夜正燃。
烛武无能堪自笑，休文多病可谁怜。吴门此去风尘隔，惆怅层霄北斗悬。
五载编摩近紫宸，一朝归省出成均。马周辞阙丹心在，莱子趋庭綵服新。
山店酒香寒驻马，江亭月色暮留人。东风又绿瀛洲草，回首乡园总是春。
绿野晴开一径宽，清尊携客此盘桓。千枝的皪明秋序，万朵娉婷立暮寒。
露色总深陶令采，霜华谁问楚臣餐。西风拂面饶相笑，得似龙山座里看。
玉皇香案掌书仙，郡理分城赣水边。棣萼辉庭曾映日，琼枝绕膝更参天。
片言折狱台称镜，五色摛词笔似椽。共喜相门饶相种，忠宣文正继前贤。
木叶谁知楚客愁，省郎三径足淹留。悬灯共照金花夕，倚曲翻惊玉树秋。
不为铅华伤国艳，转因沦落见风流。东篱满把饶相笑，十载长安纵意游。
已分匡庐埋老骨，干戈万里促行尘。谢家兄弟风流旧，玄度襟情笑话新。
近海烟深含岳色，远山云薄想晴春。十方多难饶相过，韵事何妨到水濒。
当年曾共卧风烟，今日分毡各一天。惟有山头旧时月，夜深随隙到君边。
清溪如练碧沙村，白昼人閒半掩门。山馆日长堪驻马，解鞍欹枕未黄昏。
肘系青囊处处家，随缘种德是生涯。相逢喜共谈轩歧，况隔云山路不赊。
晚凉无伴独登台，望断羊车不一来。不是君王不相顾，贾生前度正徘徊。
北阙寒云结瞑阴，龙山飞度正森沉。可怜西第歌钟满，共把东曹酒盏深。
柳絮忽邀词客赋，椒花应折故园心。宵衣更从鸣珂去，玉树青葱指上林。
雅量每期黄淑度，正人应愧薛居州。斯文四海知同调，且喜京华并辔游。
春风飞鞚帝城西，杨柳阴阴夹御堤。寺外断云千里目，壁间流水十年题。
禅谈有味风生席，诗思无边月在溪。老衲不须留玉带，百篇端已重招提。
炼得丹成欲度人，江湖来往意殷勤。如何世上求仙者，不似枯杨解识真。
已为留侯定汉储，旧山松桂未萧疏。如何复向他山去，应恐重劳使者车。
四贤心行可谁如，垂老犹堪定汉储。从此班行绝踪迹，史臣何事不重书。
未老辞官帝未俞，七旬方得赋閒居。却怜阳曲无归宅，翻使台城有卧庐。
三尺龟趺庄懿墓，万年金匮史臣书。槐庭雨露今如许，犹是当时积庆馀。
乞归先伴赤松游，甲子今来又一周。发白已怜身早退，心閒还与国同忧。
书成东里终篇后，名冠西江第一流。姜桂自怜偏性在，当时药笼愧同收。
车轮此去愿迟迟，莫惜频频有和诗。前度岁华方共惜，后来风雨莫愆期。
谁令别酒初醒地，正值飞鸿独下时。今夜秣陵春草色，想应先满谢家池。
松栝苍苍望不迷，五陵风露已凄凄。立当明月频惊雁，行过荒村只听鸡。
原庙尚闻藏剑履，关门何用借封泥。不堪马上成归梦，还绕东华綵仗齐。
河桥柳色正丝丝，故国逢君又别离。江海论交惟此日，山林归隐又同时。
公如白璧心何忝，我恋青山力已疲。从此侧身西望地，年年空忆采华芝。
令誉常从早岁闻，麟经学问独超群。篝灯寒听清宵雨，觅句晴看白昼云。
未向月宫攀古桂，先从泮水采香芹。交游幸遂论心乐，尊酒常同坐夕曛。
昔者承恩共拜官，两班分日直金銮。晚来归舍星同戴，晓起趋朝漏未残。
墨点龙笺濡彩笔，烛传庭燎捧金盘。如今忆着当时事，独望桥山泪不干。
鸡鸣沧海浴朝暾，起换征裘倒别尊。上马好音喧鼓吹，逼人清气满乾坤。
旌旗云拥中军幄，剑戟霜明列校屯。载笔从容侍田猎，暮年有幸共承恩。
又随翠辇度居庸，不复当年语笑同。下马还寻旧游处，伤心寒树起秋风。
并登仙阁愧才庸，三十年间进秩同。何日南帆溯潇峡，冢前持酒酹西风。
独携书史傍林泉，荣利由来意澹然。时绕金川看玉笥，未曾轻到县门前。
雪崖风节凛飞霜，蕙带兰袆道味长。剩贮诗书遗诸子，乡人共诧白眉郎。
昔岁京华住接邻，论文来往日频频。十年不见成终古，洒泪东风为故人。
万松深处结幽亭，绕屋萧森偃盖青。十里秋声风瑟瑟，八窗翠黛昼冥冥。
云横老干虬须奋，露滴危巢鹤梦醒。几度凭阑清兴足，半空竽籁月中听。
天眷皇明膺宝祚，德隆圣母集繁禧。涂山启夏同前代，太姒兴周比昔时。
闺阃只今资善教，邦家政此赖维持。太平海宇同欢庆，万岁千春仰圣慈。
蜡炬高烧映紫宸，踏歌初进鼓声频。年年正月元宵节，愿作蓬莱献寿人。
水满西湖长芰荷，白鸥汎汎浴轻波。屋头杨柳深深碧，门外青山苒苒多。
万乘巡边奏凯旋，千官齐贺九重天。河清海晏升平日，一统华夷万万年。
寰宇清平乐世康，雨旸时顺岁丰穰。皇图久远同天地，宗社尊安圣寿昌。
春盘春酒开春宴，几得簪花侍御筵。圣主只今恩似海，人人齐贺太平年。
几曲高流清客心，恍疑风雨夜龙吟。子期一去无人会，寂寞谁传太古音。
水阔三江路渺茫，蒹葭含露月苍苍。同来未得同归去，愁对西风鸿雁行。
仙郎谪宦远辞家，千里飘零莫怨嗟。谁念风波经世路，独将书剑客天涯。
梦回北阙心犹壮，坐对西风鬓欲华。共道汉文恩不薄，肯令才子滞长沙。
相逢意气轻王侯，笑把金鞭当酒筹。露坐呼卢浮大白，不知风雪满貂裘。
凭高怀古兴翩翩，此日登楼忆谪仙。遥望蓬莱浮紫气，还瞻泰岱隐苍烟。
酒星天上光长在，诗句人间世共传。笑逐群公呼月饮，风流谁复继前贤。
曾无文绮赠交欢，聊尔同裯恋一寒。长枕正思裁十幅，高眠尽可拥三竿。
休嫌吟苦蒙时污，应笑书痴画处刓。博得新诗酬锦段，衙斋传比练裙看。
故衾何意托交欢，得共高人寤寐宽。不分秋风破茅屋，从教夜雪满长安。
空床独枕琴三尺，远札相遗绮一端。早晚平津谁与报，布衣思庇九州寒。
越客夜向山中宿，风动竹枝鸣佩玉。揽衣起坐不见人，江上月明江水绿。
近传陶令诗仍作，父老悬蒲并息机。山色巧当公府坐，瀑声晴向捲帘飞。
凭将雁字论南北，说着蛾眉易是非。燕市酣歌残雪里，江城或已授春衣。
日落君山生紫烟，岳阳楼下水连天。苍梧夜色浮仙佩，筼竹春阴满画船。
云路几时声藉藉，鬓丝赢得影翩翩。归逢父老如相问，飘泊洪州四五年。
流水高山老伯牙，孤桐谁许碧笼纱。枕痕春色天长午，坐对蔷薇一树花。
琴对高山剑倚天，枫桥月落夜孤眠。钟声惊破还家事，惆怅江湖万里船。
白石苍苍久绿苔，却疑花木未曾开。东风莫道无春色，且看墙蝶也飞来。
八月梅春便有春，况于花锦一般匀。不堪吟笑东城过，得似尧夫有几人。
秋寒岁晚绿阴生，涧底风清鸟雀鸣。遮断兰皋云万里，江篱槛木几根横。
绿满柴扉日更长，天心彻底一方塘。闲来独向清风立，始觉荷花送远香。
眼穿肠断竟如何，只怕光阴去若梭。莫信宗元前夜语，只留机巧自家多。
水浅沙寒路委偏，风花雪月皓无边。主人爱月长陪坐，诗伯临风相对联。
雪后静观山似画，花前闲步伴如仙。纤尘不到柴门远，恍惚蓬莱十二天。
幽谷重阴锁暮寒，一重云树一重阑。玉兰秋叶西风落，瑶草春香北两残。
山外屯岚如恨积，涧边流水似心酸。不知天意知人否，幽谷重阴锁暮寒。
今年新酒胜他年，味似醍醐色似泉。每向尊前忆公瑾，一壶聊寄伴开编。
临高徙倚一麃栏，虚槛平收色界宽。天阙楼台疑蜃结，帝城形胜信龙蟠。
僧归萝径炊烟暝，客坐松寮落日寒。寂寂禅房孤磬发，轻风断续度旃檀。
鼎湖仙驭忽高翔，遥洒孤臣泪两行。天语曾闻螭陛下，龙颜忆睹象舆旁。
凭馀玉几谟应远，虑重金瓯策定长。早晚轮台应有诏，老羸扶杖望恩光。
虽蒙放弃老丘园，旋复衣冠两被恩。岂有涓埃酬海岳，祇惭衰朽负乾坤。
草茅迹远阍难叩，葵藿忱微手自扪。望阙不胜频洒泪，未传哀诏巳声吞。
惊闻宸极复天崩，疏揭先传事有凭。执简定应书赵盾，举朝谁请讨陈恒。
群奸盘踞多心腹，少主危疑乏股肱。衰废无能申大义，一腔忠愤自填膺。
北望愁云恨不禁，每传邸报辄沾襟。受遗元老仍增秩，进药鸿胪也赐金。
君父大仇争切齿，权奸深计共寒心。自怜倦鸟摧颓羽，中夜哀鸣绕故林。
煨榾炉红绛蜡然，儿孙满座集长筵。眼前巳幸看三代，身外那能望十全。
明日新开天启历，今宵犹纪泰昌年。空馀一掬孤臣泪，中夜潸然落枕边。
老去惟思返旧林，乘春君独慕知音。言寻丁令须逢鹤，名过陈昂莫碎琴。
想见朗吟驴背阔，更谁幽思橘中深。罗浮本有通真路，何日归来玉洞阴。
钲鼓声高江雨收，锦帆轻飏渡江舟。金焦不负青春色，天汉遥分碧海流。
旅梦烟霄双过雁，虚名天地一浮鸥。朝来无限瞻云思，几度回看北固楼。
背郭高林开草堂，堂前潭水即沧浪。鸥凫泛泛澄波静，云石泠泠白昼长。
试濯冠缨歌孺子，却疑图画对潇湘。仙郎莫负澄清志，尘海烟沙正渺茫。
貌得高林数竿竹，春雨淋漓饱新沃。娟娟净洗断尘埃，彷佛蓝田迸苍玉。
挂壁悠然坐独看，顿令六月生昼寒。会贪馀荫遍寰宇，忽遣烦郁成欢娱。
竹里参差一拳石，相倚年年度朝夕。冰霜不改岁寒心，老去孤臣抱忠赤。
太常写此遗君家，不是寻常桃李花。邛枝剪掷澄潭下，回首风雷老龙化。
直北关心病卧时，无端消息尽堪疑。白鸿一声叫已急，黄犬何处来翻迟。
电雷昨夜忽复静，雨露兹晨还自乘。沈疴浃月顿觉解，觅纸起坐题新诗。
赐沐郊园正早春，碧兰为佩尚堪纫。明朝握向龙楼侧，不扈江蓠似楚臣。
楚人赋本似离骚，燕颔将军亦綵毫。一自兰台陪宴后，十年香草忆江皋。
昔共仙山饮石泉，云房璿室卧春烟。醉馀梦宿梅花月，游倦归来莲叶船。
夜映丹光蒸五色，云瑶珠树隐三天。相逢为忆山中事，竹杖芒鞋又隔年。
世间红紫曾不顾，日日坐对江南趣。是谁霜尖扫墨花，夺取造化归纤素。
凿得怪石湖之幽，湖波有神神亦愁。寒拥苍鳞千叠浪，昼滴清岚万顷秋。
上有数竿直如指，缥缈一枝堕还起。青悬沧海珊瑚钩，彩弄丹山凤凰尾。
我今见此双眼新，风尘骑马是何人。秋来明月当空夜，不减潇湘染泪筠。
才买雕弓出市头，欲将骑马觅封侯。霜颠笑杀关门将，未识英雄一段愁。
昼锁重门看雨卧，雾为车马风筛簸。恰似读书山寺时，独坐空庭松数个。
尘埃无处著诗囊，双耳松风万虑忘。墨迹妙传王内史，青袍不负段南阳。
高谈邃古身如寄，回首疲民思倍伤。莫向离筵惜沉醉，卫河东下水茫茫。
江头深树草堂孤，故旧诸公过此无。小吏忽来传子到，老夫虽病遣儿扶。
绣衣御史青骢马，田舍翁家浊酒壶。肯为交欢拚一醉，莫嫌礼貌老农粗。
昔者吾闻周柱史，青牛紫气出函关。有心来鼓南溟柁，信息朝来已到山。
秦淮西畔棘闱深，夜烛晨光最苦心。自信吹嘘遗朽木，总知淘汰得精金。
儒门谱谍端能继，客路风霜亦惯禁。此去三鳣佳兆恊，再从天上叙乡音。
莫叹穷经未遇时，绢囊萤火夜光微。他年自有金莲炬，天语从容敕赐归。
秦望山中瑞室开，幽居无复使君来。番嫌谢朏频趋阙，偏忆严陵旧钓台。
南浔镇里新文学，姑孰湖阳旧世家。兄弟从戎多武备，师儒掌教盛才华。
林峦胜处春携屐，风雨声中夜煮茶。去岁相逢便相别，故人千里寄渔槎。
得闲来访单绣使，上堂只逢双墨君。小轩雨久长新树，近午风生驱宿云。
更策羸骖寻雪洞，偶看稚子摘池芹。连营万屋无闲地，小满初晴麦气薰。
时维正月初五日，人在钟山第一峰。石磴轻风随马去，宝珠佳气结飞龙。
四方文物成嘉会，六代京都览旧踪。我亦追随冠盖后，未容归隐抚孤松。
黎阳河水咽寒声，词客凄凉气未平。白首才传鹦鹉赋，青天遥望凤凰城。
夏台久待秋云破，春雨还看枯草生。独有郦炎同此恨，怜才复见古人情。
峰回天目柱天南，千尺飞流百尺潭。奉使相如曾不到，却教秋兴属卢楠。
蓬海城高十二楼，金银花发近仙洲。玉童赠与青藜杖，天女邀乘白鹿游。
湖海元龙气不除，悲歌宁为食无鱼。厌看博士租驴券，奋读匈奴缚马书。
天子自欣栽苜蓿，秀才何暇恋菰芦。毛锥不必轻投却，会向燕然一展舒。
玉树临风压众芳，嗅香当酒笑诗狂。蹉跎终不愧桃李，辛苦宁论受雪霜。
梦绕西湖春色在，吟馀东阁岁华长。南山高兴今犹古，人世从为点额妆。
绕梁歌起越溪云，不羡羊家白练裙。他日渭城如更唱，丁香花下忆逢君。
丹扆弥缝重老成，那将白发谢时名。夷夔礼乐兼能典，韩柳文章最善鸣。
冠佩晓辞双凤阙，柴桑晴望五羊城。黄金宠赐知多少，剩与乡人乐治平。
井梧叶落惊乌起，深院沉沉烛花紫。门前月色冷如霜，忆郎不来空断肠。
津亭落叶点衣斑，斗酒临岐动别颜。江上流澌前岭雪，马头晴树隔淮山。
征途岁晚鸿声断，上苑春深草色閒。此去趋庭驩不浅，可无飞梦到乡关。
江干分手动悲歌，迢递关山岁杪过。独夜怀人魂梦远，中年知己别离多。
车驱微月寒登陇，马踏残冰晓渡河。若遇长安旧相识，为言生计久蹉跎。
朱扉霰集转飘扬，白雪难侵白玉觞。人寿未能跻百岁，年丰聊与醉千场。
白云常护草玄亭，谁识江南有客星。问字未回邀笛至，芙蓉湖上不曾醒。
千云裘拥五雷冠，祈雪霄开太乙坛。符鹤未回金阙静，烛龙犹照玉宸寒。
吴王台殿耸高寒，坏址遗垣落照间。香径花残春漠漠，长洲雪尽水潺潺。
祗馀麋鹿相邻近，亦有渔樵自往还。一代繁华犹昨梦，不堪登眺损愁颜。
长松落落拥旌?，怒奋龙髯气莫降。万壑云涛翻石枕，半空风雨度山窗。
高居只许仙人独，清梦还同野鹤双。旋煮春茶燃柏子，不须丝竹酒盈缸。
冉冉光阴赴壑蛇，别来相忆漫咨嗟。风吹落花野阴暮，燕语空城春日斜。
北郭诗成时自改，西邻酒熟夜能赊。丈夫出处会有日，不负平生书五车。
松下柴扉近水开，雨馀秋径满青苔。月明吹彻参差玉，定有仙人骑鹤来。
云林近说倪东海，竹石不数柯丹丘。道人高卧江南雨，只写西风一穗秋。
天平山下一枝梅，珍重山人远寄来。还忆故园春烂漫，几株临水背城开。
徐孺宅前梅乱开，红红白白映苍苔。江南倦客初相见，分得春光一半来。
浅白深红映草堂，秋来一种似鹅黄。野人心迹从来素，最爱风流学道妆。
十年多难苦流离，乔木园林处处非。关塞只今孤月在，江湖能得几人归。
鸥边卜筑茅茨小，雨后开荒苜蓿肥。送尔题诗空怅望，小楼乡思乱斜晖。
百年身世一浮沤，又见新凉入郡楼。何处砧声连野哭，旧时月色照边愁。
吴姬怅望芙蓉浦，宛马骁腾苜蓿秋。壮志不随天地老，几回风雨梦神州。
圣代山川尽海隅，朝鲜东面一藩如。冠裳旧入周王制，文字全通汉诏书。
千里威仪瞻使节，万年臣妾荷宗储。兹行大抵关风化，四牡歌成意有馀。
三月风光属禁烟，踏青时节艳阳天。倦行驿路魂堪断，远望乡园梦亦牵。
洛水有觞曾泛羽，楚山无树不啼鹃。诗来忽动伤春思，一度微吟一黯然。
邵阳西与桂阳通，踏破烟霞几万重。石路湿如泥路滑，远山青比近山浓。
浮云出洞奔苍狗，枯树横溪卧老龙。风雨经旬春未暖，弊貂羸马笑龙钟。
一麾犹未脱蛮荒，造物无情日月忙。贵筑此时旋使节，镇阳依旧寄行装。
心同漆室忧宗国，人忆并州是故乡。儿女牵衣频借问，为谁添却满头霜。
耕读生涯有旧丘，可能憔悴滞荒州。常怀元亮篱边菊，不羡王戎手上筹。
青鬓忽随蓬梗老，朱门争似草亭幽。裁书便约渔樵侣，岁晚相寻夙愿酬。
豸史声华动百僚，鹭车才到又趍朝。闽南山色催行早，冀北风光入望遥。
万岁声中瞻黼扆，五云深处听箫韶。悬知竣事归来日，带得甘霖下九霄。
北风吹雪满关城，寒气侵人夜不胜。无限客愁消未得，坐挥吟笔对孤灯。
少不如人老可惊，百千功业几能成。含愁谩掩窗前镜，新见吟髭白一茎。
嶰谷风来玉韵清，一双幽鸟日和鸣。不须别借伦伶手，自有天然律吕声。
暖入新年淑气回，律端消息起浮灰。东人却讶皇华使，带得春从天上来。
兰津渡口望天池，曾见王乔来去时。山气晓蒸华马国，海云寒接碧鸡祠。
丹砂不用求勾漏，采幔应看胜武夷。觞客九霞堪一醉，何年瑶水与君期。
宣州醁醽琥珀斝，玉龙桥头为君写。试问百城山海间，何如半刺风尘下。
仙人再见石作羊，童子重迎竹为马。唯有东阳旧日腰，总是工诗不堪把。
天花剪玉澡英姿，绿萼梅招梦里诗。百二山河劳跋涉，九重耳目寄询咨。
锦袍召对金銮殿，宝墨留题太液池。正值长安花满路，青骢腾踏辔如丝。
碧衣黄简照青春，宠宴传呼出尚珍。辞罢阁门东上马，道傍罗列拜王臣。
草堂正在匡庐山，山阴绿玉相对闲。云从双剑峰前下，潮到小孤江上还。
茶烟满室写墨竹，花雨一帘观白鹇。谁似南宫能篆古，为君高置轩窗间。
东运楼船白粲多，紫髯英气有谁过。炮车云起天垂野，飓母风来雪涌波。
海上神仙见徐福，关中父老识萧何。幕宾不尽长才用，早晚薇垣响佩珂。
江皋秋水明晚霞，江城秋满诗人家。双杵隔墙夜敲月，一灯向壁寒生花。
乌鹊惊风绕红树，紫蟹带霜行白沙。清虚之府入幽梦，醒看河汉思乘槎。
湖上阑干百尺台，台边水殿倚云开。红桥人隔荷花语，玉碗金盘进雪来。
黄陵庙下倚船窗，水浅沙平属玉双。山外断云寒日晚，半篷残雪下湘江。
黄牛庙下水如弦，白狗峡中数尺天。百丈牵春上巴蜀，岩花无数照江船。
归州女儿采薪归，荷叶遮头雨湿衣。不怕山边石路滑，竹篮在背走如飞。
昼归不羡尉陀装，綵服趋庭乐未央。阁下承恩双宝箓，堂前含景两干将。
应多仙侣携麟脯，更有名王致酪浆。遥识玉关翘首处，本公金母白云乡。
雨过郊原万绿稠，客星初动碧云头。四愁不尽张衡赋，五岳堪为向子游。
谈里有天皆碣石，花间无地不丹丘。汾亭旧业应常在，莫恋他人倒屣留。
孤屿楼高峙碧天，人间风景正堪怜。山开翠璧排千嶂，水引长江注百川。
驻马曾留刺史节，梦槎重系使君船。仙踪石上今犹古，一度登临一纪年。
閒携鸠杖出林皋，几伴同穿鹤氅袍。野兴为耽山水趣，道情犹带酒诗豪。
禅关僧结缘中果，仙路人看洞口桃。邂逅更逢流水客，弦声松下泻春涛。
半幅寒衾一卷毡，昔年挑过岭云颠。亦知悃愊非时好，难作脂韦取世怜。
回首烟霞逢道侣，寄情水月伴吟仙。与君采采南山蕨，胜却当时愧俸钱。
园林昨夜拂清飙，银汉秋高玉宇寥。月下有怀诗共约，山中无事俗全消。
金风自与群芳遍，玉露还将百卉凋。闻说西郊仙境近，杖藜应去一逍遥。
胜游正拟暮春天，清兴犹堪点也怜。祇为古今同乐事，便携朋辈到晴川。
登楼望处云连树，倚棹歌时月满船。仿佛舞雩风韵在，不知今昔是何年。
白鹭洲前碧水湾，谁开风景异人间。江心地夹双乔树，海上波浮一点山。
天设画图堪赏胜，书储今古足怡颜。扁舟嘉会无多路，正属江门第一关。
紫艳初移自涧滨，幽怀更对白纶巾。楚云别去遥相忆，欲折寒香寄远人。
重阳菊绽九江滨，彭泽风清独岸巾。千载又开庐阜径，秋英还遇古今人。
寂寂山斋远俗尘，疏梅时对静中人。无言已解天机妙，况露春痕几点新。
卿云缭绕散西清，圣主临轩策治平。一自句胪传内殿，居然声价重连城。
衣冠重王千秋气，词赋群推一代盟。翻笑白莲同社客，风尘犹自系诸生。
木偶相沿恐未真，清辉亦复凛衣巾。簿书曾屑乘田吏，俎豆犹存畏垒民。
碧水苍山俱过化，光风霁月自传神。千年私淑心丧后，下拜春祠荐渚蘋。
草苫书斋石垒塘，栏杆委曲娆溪傍。方床石枕眠清画，荷叶荷花互送香。
病后时才屈指空，尊前青眼暂相同。家声自识中郎将，词笔重归小许公。
宦就承明新汉月，篇成东海旧齐风。知君岂少河梁思，翘首南天有断鸿。
春动官桥雪未消，蹇驴随处探孤标。秪应误踏罗浮路，惊见仙娥整压翘。
前代王孙夙相家，于今出牧向长沙。神龙正喜腾霄汉，天马宁容驻渥洼。
江水流澌初阁棹，岳云点雪又催衙。好怀忍向高人别，折赠寒梅驿路花。
东风吹雪遍埏垓，晓起推窗赏看来。三白定占春麦熟，六花不让早梅开。
连营旧是青毡帐，立地新成白玉台。谁忆长安有贫者，红炉煖阁为停杯。
六载交情海样深，临溪那忍遽分襟。锦衣己遂还乡愿，白发愈坚报国心。
晚日客停莺哈哈，东风官路马骎骎。囊中莫道无馀物，御墨文章价万金。
高斋尽日不吾扃，勤学存心在六经。黄卷千篇深属意，青灯一点漫劳形。
何须苦映孙康雪，更忆曾囊车子萤。窗下十年坚笃志，会须奏对立王庭。
岁晚天寒旭日晴，出门乘兴小郊行。白云望断关山路，黄叶愁添故国情。
事业正须酬壮志，诗书应不误儒生。归来茅屋吟哦久，又见梅花月色明。
双峰列翠近宫城，猿鹤亲人惯不惊。万壑烟霞抟曙色，五更风雨送潮声。
时平不动干戈事，春作方兴耒耜耕。暇日凭高重回首，玉京迢递五云横。
佳客乘閒兴味清，投壶深院响铮铮。飞梭跃矢心身正，定鼎论筹揖让明。
宾燕始终施旧礼，雅歌欢笑罚深觥。祭遵昔日虽军旅，对尔犹堪悦性情。
太平宇宙乐黎元，物物生生总是恩。香逐马蹄尘九市，光摇鳌背月千门。
蓬莱咫尺天颜近，辽海东南地势坤。自是良宵浑不寐，寸丹还对紫薇垣。
金石为心铁作肝，备尝艰苦不辞难。相随沦殁孙和子，独抱松贞耐岁寒。
路随谷口入桃源，郭外闻君此避喧。诗就每寻匡阜社，客来时问辟疆园。
当檐云岫连千叠，傍户桑麻自一村。愿学布衣留十日，肯教尊酒让平原。
嵓真之峰青插天，中有佛手盘之圆。佳花美竹秀以娟，艳艳嵓窟开金莲。
大雄楼殿虬龙骞，禅伯歌笑云里眠。昔年曾此书石镌，当时宾客何骈阗。
即今一十有七年，梵宇咸备施周垣。矧有馀力及福田，离相兴国危复存。
两贤高谊古所敦，仁爱吾儒将赧然。天龙守护鬼神跧，坐看沧海思绵绵。
乞归忻荷帝纶颁，作赋何须效子山。耕陇自看新犊长，钓船时引旧鸥还。
惠庄谈辨六经外，臧谷功名一笑间。老矣无心问谁是，曳藜聊共片云閒。
楼船万里赴京师，沧海澄清白日迟。龙御九霄开凤阙，鹏飞六月息天池。
王褒献颂终持节，贾谊封书在济时。却向五云瞻北极，祇惭孤鹤恋南枝。
楚州风雨夜徘徊，千里双淮极望开。回首渔矶多避世，惊心乔木一登台。
二陵残黍西风急，十郡寒笳北吹哀。君自冥冥修雁羽，苍茫海国独归来。
朱藤花发乳莺飞，草满前湖人未归。莫向浦西西畔立，断肠春色在斜晖。
深巷车门无是非，闭关偃息看花飞。升沈日月此茅屋，俯仰乾坤今布衣。
回雁浦中云黯澹，射鱼海上雨霏微。著书未了复渔猎，满地江湖人未归。
博带褒衣振古风，翩翩意气自江东。清修迥出风尘外，大隐偏耽城市中。
名在任教闻女子，书传何必对仓公。亦知太史称难弟，调燮谁当国手同。
仙音缥缈叶和鸾，天上春回白王闲。日出鸡人初唱卯，雪消风伯为驱寒。
万方玉帛看王会，一岁朝仪重履端。满目山河无限事，自惭无补直金銮。
蘼芜叶齐春水生，故人欲归伤我情。草堂酒尽落花满，山驿马嘶残月明。
醉中执手不忍别，路上逢人须寄声。明朝相望隔关塞，惟见白云天际横。
野寺逢僧问远征，彤幨摇动若为情。蓼花秋老君何去，凤鸟时来道可行。
南郡图书当吏最，西山琴鹤况官清。还知入郭迟迟思，惟爱寒蝉近晚声。
方召全才出禁中，一时赞翊尽豪雄。读书已破几万卷，陷阵今收第一功。
桂水霜清森画戟，田阳灰烬捲秋蓬。华风悉变雕椎旧，白雉何须九译通。
钱塘昔雨喜相逢，此夜漓江语笑同。愧我凡材陪峻列，爱君爽气逼秋穹。
盗知有备萑蒲静，民自无冤狴犴空。甄拔谩疑边地隔，五云举目是重曈。
冰井消尘尽日清，山林灯火映星明。乾坤寤我三生梦，烟月添人一种情。
杯付江湖思旧侣，诗愁鱼鸟结新盟。白山节钺龙山印，管到风花次第生。
寒宵漏永烛花偏，大府堂深甲帐连。歌舞递呈留院月，沉檀不断袅炉烟。
盟存带砺家承旧，勋著旂常爵赐先。淇澳昔闻歌卫武，缁衣今为颂公贤。
忽忆当年曾附骥，况从早岁亦登龙。客心每共论天上，宦迹无端向洛中。
山绕水长常带雨，花逢春暮不禁风。悬知出牧歌初沸，有诏抡材下汉宫。
慈恩塔畔曲江路，坐想人文盛集时。断碣秋深苔长绿，废园春老树无枝。
三川禾黍王侯第，四壁龙蛇今古诗。惟有南山浑似旧，数峰青影自参差。
秋风吹动越江蘋，鳌海初归解绶人。十载已承丹阙宠，一竿闲与白鸥邻。
宦途久历怜腰折，烟水长耽乐性真。况有亭台遗址在，不妨萧散谢红尘。
老干森森独占春，芳枝还比旧精神。阴浓西部云霄古，秀发南台雨露新。
华国共推金作鼎，传家再见玉垂绅。高轩珍重怡神意，圣主年来眷命频。
啼乌万里怆悲襟，薤露西风岁又阴。九垄松楸儿泪尽，三朝纶綍主恩深。
延陵碑古镌成玉，石窌封存郁似林。絮酒何人来下马，白茅应慰介休心。
九十严亲两鬓华，孤身万里倍思家。高飞却羡南回雁，又到金陵楚水涯。
城里歌钟几万家，独寻阒寂到烟霞。路逢草屩知居士，山隐铜鞮问伯华。
碧鉴海环赪石起，黄冈峰引白云斜。骖驔归骑犹携客，醉向祇园火树花。
博士春秋尔最长，竹林繁露满山房。赤乌碣在晴岚散，白苧城高海气凉。
屏倚隐囊看搦管，窗含明月醉持觞。书成差自强人意，不必将归五岳藏。
山居寂寞谁相问，海内交游半不通。双鲤将心传夜月，一帷垂老闭春风。
新城闻鹤因兵后，往事看花若梦中。情忝通家生校晚，思君惜未见嵇公。
山前明月佛前灯，石自无言水自澄。欲向空门闻妙义，渡江初到踏芦僧。
几年欢綵旷萱除，玉节遥将慰笋舆。九折那回邛阪驭，三长仍载汉闱书。
江亭去雁依山棹，驿路迁莺引使车。往识倘垂幽侧问，为言久病卧相如。
酒垆曾共醉春明，次第归骖五石城。丘壑我仍淹痼疾，皇华君已迫严程。
星垂大漠双龙拂，冰泮黄河画鹢轻。最是诗情称水部，彩毫还待赋西京。
思亲已见还琼海，为国重看上玉京。竭力居家全孝养，许身为国尽忠诚。
马蹄轻渡关山越，帆影光浮海月明。此去遥知膺宠擢，好教九有致澄清。
乘兴飘摇一叶舟，阆仙许我过斋头。青毡趺坐翻书帙，白眼斜看醉酒瓯。
树隐蝉声方噪暑，风生羽扇忽惊秋。归来不尽登临意，何日联翩续壮游。
未老江湖忧国身，端州风节诵人人。包公奋井今无恙，过客尤堪慰渴尘。
一寸灵光六尺身，幅员之外更何人。也知伎俩由区别，才隔云泥巳数尘。
星散云飞恨独长，那堪向晓月茫茫。银英缀雪留清脸，玉萼迎风动素裳。
离别靓妆心尚醉，徘徊孤影魄还香。空山寂寂谁相顾，翠羽无情语断肠。
两鬓星星小幅巾，苍松气节鹤精神。居常倒屣迎佳客，贫不将诗谒贵人。
踏雪抱琴梅屿晓，典衣沽酒柳桥春。若非道眼高明者，谁肯甘心寂寞滨。
柳絮飞飞共语离，尊前会面定何时。交情冷淡孤衷在，世味辛酸两鬓知。
春水乱滩船下疾，晓风残月酒醒迟。湖边鸥鹭休相笑，破箧无钱只有诗。
山楼与客进椒浆，钟磬时闻到下方。城雪尚留残臈意，江梅微露早春光。
宦情本似浮云薄，别意空随逝水长。回首自怜歌舞地，烟花三月在他乡。
携舟閒过陆浑庄，绕路名花雨后香。十里暖烟迷竹坞，一篙春水没鱼梁。
座倾村酿因留久，盘摘园蔬引话长。自是主人能爱客，花前同取醉馀觞。
水拍春空一镜明，画船风捲片帆轻。金山云护江心寺，铁瓮天低京口城。
两岸树摇烟浪阔，中流日照海潮平。晚来忽听传呼语，知有江南津吏迎。
十年抗节戍蛮荒，仗剑归来鬓未苍。赤胆朝天时共瞩，锦衣归昼里生光。
秋高淮海鸿飞远，月满华亭鹤唳长。知向故园晨省处，好将莱綵慰高堂。
牧野荒荒落日低，愁云深锁比干祠。宁将血溅商家土，忍见头悬太白旗。
麦秀春郊麋鹿走，花残夜月杜鹃悲。古来忠直多磨灭，千载令人泪满颐。
扬舲江上喜初晴，两岸山光夹镜明。到处水流寒涧出，插天峰吐白云生。
远洲浴鹭冲潮起，深树新蝉吸露鸣。前向严陵台下过，高风千古不胜情。
嵯峨佛殿碧空俱，景与雷音想不殊。黄叶落残三径冷，白云飞尽一峰孤。
澄潭水暖龙归钵，行脚僧回月满壶。谩倚阑干舒啸后，往来还拟探骊珠。
百二山河一旦休，中原无地觅神州。英灵已化啼鹃去，忠义宁为舞鹤羞。
豫让有心长抚剑，包胥无力叩同仇。满朝金紫归何处，不为君王展半筹。
至尊宵旰久茕茕，戎马何缘践帝京。文武虚誇能坐啸，风尘谁解作长城。
昭阳殿里箫声断，长乐宫中月色明。血诏一通堪痛绝，普天传视泪如倾。
山下茅庐一径通，鹿门高隐似庞公。欲医俗病书为药，要破愁城酒有功。
向暖荼蘼迎旭日，窥帘乳燕舞轻风。南薰再过天中节，应见城边荔子红。
连朝雨脚细如丝，水满池塘绿满枝。閒却桔槔忘帝力，安排钱镈待天时。
鸟嫌树滑鸣偏懒，花怯春寒放故迟。准候浮云都散尽，相携知己咏鱼丽。
烽火连宵照海东，杜鹃啼断夕阳红。已悲穗石生荆棘，休向舂陵望郁葱。
运去中流徒击楫，愁来孤馆漫书空。只今凝碧池头宴，谁是当年戆乐工。
连旬淫雨苦相侵，日色阳和贵似金。天地有情还涕泪，风云无处不萧森。
田夫望岁抛锄立，词客愁霖拥鼻吟。转瞬沧桑凡几变，新亭未上已沾襟。
东郊一望草萋萋，紫翠如烟路欲迷。日照小红当面映，雨催新绿及腰齐。
赏心自觉春如锦，玩世那辞醉似泥。无奈我狂耽觅句，教人错认浣花溪。
自栽瓜菽自栽蒲，欲问园丁即老夫。放达有乡皆号醉，痴顽无谷不名愚。
既非才拔堪游刃，岂合侯门想滥竽。力穑输将吾本分，任从人笑小樊须。
最爱风流贺季真，酒中遂识谪仙人。当年乞得归来地，十亩湖光尽不贫。
清露初擎出晓窗，孤生明润世无双。十年花下多怜汝，相接瑶枝到海邦。
为园恨不息深深，摇落犹馀半亩阴。雪里芭蕉偏可画，柯亭椽竹有遗音。
蹁跹好为舒长袖，慷慨凭谁折寸心。一自诗笺才鬼哭，风樯阵马等如林。
八咏楼前逸似云，少年场里为输君。终须减尽腰围带，始把分桃作忏文。
扬州大艑截珂峨，窗屋连簿上水歌。为人只道招夫婿，心比长江九派多。
我愧年几六十秋，时华虚度事优柔。头云皓矣未闻道，深藉磨砻与勿休。
贤关名籍喜相联，忍向都门醉别筵。驿路东风迎綵旆，楼头春水坐青天。
异乡景物归诗酒，壮岁功名在简编。明到三山逢故旧，细将羁况语灯前。
杯酒殷勤话两投，斯文何负眼中秋。甘霖净洗吴门暑，活水初停越客舟。
霄汉会看孤鹗起，竹枝閒听万人讴。白头多少忙边恨，不为姑苏一日留。
交朋落落苦无多，临老其如又别何。宾馆自应长寂寞，诗坛谁与共吟哦。
江湖独往情难忍，冰雪相看鬓总皤。伫听嘉声来阙下，玉河还拟并鸣珂。
江南江北草菲菲，倚槛相思露湿衣。秋尽玄禽辞主去，夜寒萤火偪人飞。
一封云树初回信，万里风尘暂息机。旧日交游今总贵，夕阳高咏和全稀。
几年结屋向溪桥，此日飞书肯见招。池上看鹅朝洗砚，月中骑凤夜吹箫。
满林西日迷花树，近水南风乱柳条。先与题诗寄离思，青山回首故岧峣。
南溪流水北溪云，无限新愁总忆君。鸿雁归时天杳杳，鹧鸪啼处雨纷纷。
郎官湖口江流合，武姥峰头树色分。相去只缘三十里，此生何事苦离群。
江海遥分圣主忧，春台迟日玉壶秋。地当大国方千里，才号明时第一流。
欹枕潮声奇句得，暗庭花影早衙休。鸾栖自古通麟阁，褒德先封汉室侯。
宦辙归来各病乡，病乡闻讣倍心伤。哀歌强续招魂些，嘉话徒怀会老堂。
行见秋原荒宿草，可怜寒月落空梁。鸡坛旧契今馀几，一束生刍泪两行。
城上阴云静不开，为谁携酒到蒿莱。醉骑白鹤昏钟迥，书付青鸾暮雨来。
垂老几人还跃马，狂歌孤剑更登台。亦知逃暑同河朔，倘许明朝尽我杯。
燕京宫阙倚云开，君去重登郭隗台。千里骅骝元道路，五湖鸥鹭自徘徊。
天涯公子思芳草，海上怀人寄折梅。卜筑正怜羊仲在，几时松菊赋归来。
散发扁舟傲五湖，祖生鞭动适皇都。今宵且共三城月，指日俄经两浙涂。
学抱济时应晚用，德邻随地肯疑孤。金针授与无多诀，一线中空是范模。
杯停花睡正三更，寂寂闲除澹虑生。月洗纤云天似润，风摇狂絮柳如酲。
乍寻诗味抽春笋，难冷交情炙冻笙。留得一诗存胜日，侵晨又去伴啼莺。
崩岸惊涛不可闻，新湍陡处手初分。共听夜雨还伤我，独趁秋风却羡君。
东阁只嬴抄秘本，北山重补未耕云。明朝泪落芦沟上，也解随流逐卫濆。
此岁登高在此台，树笼秋色入深杯。黄花祗为形霜艳，红叶多因酬雁来。
寒水浅流如漱石，云山初暝似生苔。一番隹会增惆怅，是到重阳忆几回。
江村是处好清秋，倍爱寒塘特地幽。但有白杨晴亦雨，瞥惊霜荻浪生洲。
饱看枫色还思影，送尽秋鸿更忆鸥。漫说江南千万里，只须扶杖便江头。
暂脱南冠坐水湄，残觥沥尽与君知。时危只恐英雄老，世乱非忧富贵迟。
已见生来同李广，只须死后傍要离。十年征战兼羁系，见惯休猜不惯悲。
追锋车上雪皑皑，犹似当时特召来。分死只如辽左去，重苏犹得故人哀。
余生羞过荆轲里，退士何心乐毅台。但负圣明兼负友，鸿飞天外尚徘徊。
赵州城南骑火明，凤跸鸣銮中夜行。挥鞭晓问邢台驿，一日还过百八程。
牛车晓出郭西门，百室曾无十室存。洚水贯城神禹迹，石麟眠草汉侯坟。
枣林露冷群狼吼，黍垄风微野豕奔。岂意相逢赵公子，嚼瓜行酒共论文。
孙儿生质颇清明，只在收心养性成。看罢平安二更尽，耳边如听读书声。
主恩怀远托分忧，万里乘空并是游。百室日南开北户，孤城海上俯中流。
津桥喧处为珠市，郡国晴时见蜃楼。持斧风流贤使者，政成觞咏接诸侯。
璚英一别已三年，梦里常看在膝前。婉娩性情端可爱，娇痴态度亦堪怜。
诵诗未解知音节，索果惟应破俸钱。白发双亲在堂上，关心为尔更凄然。
海上三山拥翠鬟，天宫遥在碧云端。古来漫说瑶台迥，人世宁知玉宇寒。
落日芙蓉烟袅袅，秋风桂树露团团。胜游寂寞前朝事，谁见吹箫驾綵鸾。
海上琼楼碧透纱，当炉扫叶细烹茶。秦陶不数荆王被，党妓无论太尉家。
最喜冲寒无俗客，更欣索笑有梅花。山人自是山阴侣，访戴乘流兴未涯。
海天时序入南讹，避暑宾朋取次过。江上闉阍耽昼永，空中楼阁受风多。
傍花玉笛回杨柳，倚槛卿云袭芰荷。梅雨初黄蒲泛白，援琴迟听有虞歌。
多才未许即长闲，岁月消除笔墨间。题尽兴亡悲楚汉，阅残风物对江山。
萧斋夜雨成灰劫，绝塞春芜老闭关。时少英雄成竖子，披图欲使泪痕斑。
十载扬州更蒋州，依然春色在江楼。新诗并与花俱到，可是来从白鹭洲。
莫怪斋居山似航，徐君教子有馀芳。青灯只假梅梢月，綵笔兼书柿叶霜。
千古南州名不废，几人东阁兴难忘。百花榜上魁名在，要借嫦娥一寸光。
门生载酒来衡宇，野客簪花忆故乡。酒色才于今岁绿，花枝仍似去年黄。
残山剩水登临厌，短句长歌属和忙。信是乾坤容晚景，不知风雨过重阳。
清晨送客过桥东，一路行人在画中。纱帽微沾梅子雨，葛衣轻受藕花风。
五云山色应非远，七步家声要与同。何日重来说诗法，月明天碧水楼空。
禦儿溪溯越来溪，舟子鸣榔水鸟啼。沽酒夕阳歌欸乃，鸱夷何事五湖西。
曙色鸣钟曲槛凭，隔林经梵听山僧。宰官身亦称居士，为问西来第几灯。
坐听寒漏二更余，一榻全胜两地书。愁到几时凭我解，病从今日为君除。
雪泥满地淹行李，云岛如天阻卜居。莫怪明朝欲投辖，江湖回首雁应疏。
玉节亲持出尚方，东平千载复贤王。黄河奕叶盟知带，飞盖追随夜未央。
敢拟分桐劳太史，还从受简见邹阳。皇华未是淹留地，招隐何当桂树旁。
千秋凤鸟来空舞，湖北湖南不断飞。文彩我惊千仞表，交情君重一年违。
知无秋卷呈亲恨，喜有江鱼入馔肥。赤壁矶将黄鹤景，月明收拾一囊归。
习家池馆傍秋潮，一别空怜积翠遥。题壁总虚池上墨，登楼真听月中箫。
乘槎此日仍归汉，击壤何年共颂尧。最爱竹林怀小阮，可能琴酒坐相招。
沉印香花四寸罗，银尖弹凤丽情多。可怜十度传觞手，未向红窗写翠娥。
三径黄花事退休，故家诗画几时留。满笺香墨腾风露，万斛明珠缀冕旒。
流落久嗟遗泽泯，来归深喜后人求。珍藏莫道凋零尽，尚有文光射斗牛。
索索缲车谷口闻，鸟催农事日纷纷。新生野水瓜藤绕，旧作田塍井字分。
耕雨每怜黄犊健，带经犹爱小儿勤。晚风独立溪桥外，流水桃花一队云。
江湖分得两平平，九里长塘一片城。红叶树边停舫子，白鸥群里听钟声。
晨星故旧尝时数，春草诗情触处生。岁事欲阑言别事，直烧灯烛到天明。
撩乱云中半掩扉，忍寒冲雪晚同归。回溪尚有多人渡，过岭都无一鸟飞。
木叶风声听去别，芦花月色看来非。普贤大士修何行，不与群生愿少违。
语声了了出溪湾，只隔桃波一步间。自爱黄鹂春后至，多愁燕子雨中还。
坡晴细草平如剪，花曙闲门半不关。欲觅行踪云满地，人言采药在他山。
桑麻田在水村中，千里归来共阿戎。春水野航天上下，石桥林木岸西东。
阶除点火儿童喜，兄弟开门语笑同。三载客尘如梦事，明朝溪上看飞鸿。
一片尘中隙地幽，住来谁得共悠悠。青苔巷小长关雨，红叶墙低直见秋。
斗茗约同萝石畔，买船停在竹溪头。邻翁怪底无羁者，排日闲忙亦有由。
客鬓吟髯并雪霜，相看总为惜流光。鹤同丁令身千岁，蝶与庄生梦一床。
济世药壶长自负，游山酒榼不时将。两心得似孤云片，来往家山几树傍。
不因览胜入松门，猿鸟何曾识使君。黄叶路从流水上，青萝床与白云分。
逢僧且说新裁句，见寺先寻旧刻文。冰雪寒岩春到后，树如膏沐草如薰。
河桥残柳半无枝，多为行人赠别离。羌虏不知萧索尽，月明空向笛中吹。
西山山头欲颓日，阴云作昏山已失。子龙翼母归澄湫，秋风捲地波涛立。
银竹插空雨脚来，倚栏纵观帘半开。天河疑漏势转急，洗尽埃氛遍九垓。
满溪秋波浸霞影，天光压碎玻瓈冷。孤舟载月远浦归，沙鸟惊飞鸥梦醒。
披蓑老渔黄发多，鼓枻自唱沧浪歌。数声欸乃未终听，水深风急将奈何。
青山倒衔半边日，江天鸟度烟光夕。霞缕牵丝百尺长，一竿袅袅秋风急。
琉璃影滑波无痕，霓纶牛饵鱼不吞。白头贪醉懒归去，芦花香里开清樽。
玉笛横吹入夜分，中天华月度流云。苕川两岸春风起，飞尽梅花不见君。
溪上道人幽思长，堂开东郭引青阳。日斜开户看山色，十里泉声半在床。
往来吴市且藏名，乞食空门学野僧。晓泛独先湖口日，夜归长傍酒家灯。
时危有梦依山谷，身病无书问友朋。世路茫茫何处是，关河西望涕重增。
乱离漂泊滞天涯，托迹空门不当家。病里音书非故旧，夜深风雨梦京华。
褰裳觅句行南陌，并马看春过狭斜。睡醒蒲团寒漏断，半庭蕉叶杂江沙。
饭牛归去趁东风，柳色山光绿映红。世事兴亡在何处，夕阳江畔笛声中。
三秋湖舫话离群，百里还家傍海云。今日耶溪秋信至，抽残荷叶未逢君。
流云影乱欲凝空，杨柳丝柔不曳风。调入春林人不见，乳莺啼出万花中。
八载游闽今始归，形容半是语全非。萍踪已有妻孥托，旅食犹怜故旧稀。
睡去衣裳孤月满，醉来图画乱云飞。与君山阁逃炎热，临别还留壁上题。
紫诰丹书出凤池，天恩此日九泉知。生前不用封侯印，身后还看堕泪碑。
南粤祠堂供俎豆，东吴父老想旌旗。至今部曲兰溪上，犹记当年骂贼时。
叠嶂如城水满川，门前乔木翠参天。路人来往能相指，文献传家几百年。
爱鱼何羡古濠梁，画出群鱼趣更长。正欲垂纶寻钓隐，何时相约水云乡。
五羊相接古端州，近有高人宦辙留。郁石已无归箧载，隋珠犹讶路人投。
调追正始回风雅，迹任时趋唤马牛。此去西园飞盖地，风流千古旧应刘。
老病秋来话息机，满阶梧叶梦魂飞。亦知极乐华胥界，无奈西风撼竹扉。
孤舟夜雨一灯青，卧听城乌泪暗零。千里子心怜寸草，百年人世叹浮萍。
情深未挂当年剑，才劣犹惭太史铭。身在异乡亲浅土，莫辞归路载残星。
礼成荐鲔圣心欢，恩许尝新遍从官。一饱敢忘明主德，百年深愧腐儒餐。
銮刀细切怜霜脍，官酝旋开侑玉盘。食罢感恩思补报，冯驩长铗未须弹。
空江木落奈愁何，卧听霜鸿带月过。老去身浮青雀舫，秋来梦入白鸥波。
青牛早解庄生语，衰凤真惭楚客歌。早晚归寻樵牧侣，深山结屋傍云萝。
拥炉独坐有馀情，箭漏声传忽二更。一树寒花铃阁静，半庭残雪纸窗明。
赏心自爱年芳近，回首翻怜世网撄。牢落异乡归未得，只凭春酒破愁城。
谁将短笛怨中吹，肠断孤鸿对落晖。宾馆正逢尘榻下，秋江又报客帆归。
天涯同榜几人在，江左前朝旧事稀。却忆太平门外路，隔湖烟树雨霏微。
弟昆托契十年中，人事浮云逐眼空。君已分符岭以外，我仍簪笔殿之东。
才能济美古犹少，志在酬恩远亦同。须识别离无限思，江流目断是南鸿。
流落炎州未足嗟，乾坤随寓即为家。昔贤此是投荒地，异事今传入梦槎。
高节峥嶒昭日月，浮荣聚散等云霞。爱君不得从君去，目断南天岭树斜。
三日斋坛致礼同，俄看飞絮已漫空。诚孚未觉天心远，瑞应元知世运隆。
香爇龙涎酬景贶，占凭鸡骨报年丰。多情欲和阳春句，冻笔呵成愧未工。
江海重承召命新，彤庭虎拜觐龙鳞。君恩似借微臣宠，仙果先颁内府珍。
翠篚擎来金弹满，冰盘捧出绛珠匀。荐馀正席尝偏好，未有涓埃答帝仁。
碧藕堆盘玉不如，穷冬风物更怜渠。颁从御府荣方重，嚼罢文园渴已除。
恩比连丝知未断，心能容物爱中虚。毫分无补真叨食，惭愧黄封走使车。
频年我理吴航楫，几度相逢笑口开。沙雨江风今日泪，岁寒愁绝是重来。
西望菰城秋可怜，故人秋兴许谁传。微名岁月依稀尽，佳句江湖次第偏。
辽落生涯文是苑，拍浮身世酒为船。休将罢?论归橐，已卖南山种豆田。
暖香新绿满东林，雅会真谐物外心。定里风幡传妙偈，空门山水送清音。
花光艳日留人醉，莺语将春入柳深。兴洽未须归骑促，晚来松磴共登临。
史君幽趣钟灵台，胸中台画如天开。居閒薄发林塘胜，根原福寿两山来。
石骨旁峙虎蹲踞，泉脉下绕龙瀊洄。高低随巧结亭榭，收拾造化成锦堆。
绯黄紫绿献态度，纤洪浓淡敷条枚。四时春色常在目，嘘咻无用邹律催。
那么禁林凤池上，须君缓步锵鸣瑰。讵容袖手此山下，龟朋鹤侣相追陪。
紫绶青春玉帝归，哀君肠断旅魂飞。绿芳早为青娥妒，白发翻惊丹桂违。
郗老情深损眠食，山翁泪落湿裳衣。题诗春雁遥相慰，珍重琅玕待紫微。
西溯韩江合有源，梅州全领百花村。阴那云耸三千界，蓬辣滩高百二门。
宓子桐间声独调，召公棠下诵成喧。幸从趋召依樽俎，相与明心答至尊。
寂寥村落水篱空，吹落莲花钓艇红。几尺残潮行瘦鹤，半天疏雨见低虹。
吟成尽写当窗叶，酒醒长临过海风。不信思君双泪眼，夕阳江上看丹枫。
神情秋水态春云，菽粟甘腴布帛温。菊径秋风陶栗里，柴门落日杜羌村。
鸾歌凤吹排空远，蚓窍蝇声到处喧。纵有黄金那可铸，寥寥骚雅向谁论。
青春千骑出东方，宪府高临列柏长。赐履地仍齐尚父，赋游才冠鲁灵光。
岱宗半入彤帷月，沧海应飞绣斧霜。计日盖公堂上客，召归端笏侍岩廊。
村西村北路相连，处处桑麻绿野田。一带好山如画里，几湾流水到门前。
渔歌唱过鸥边月，牧笛吹残谷口烟。不独仙源异人境，杏花春雨自江天。
路入江乡觅隐沦，远随流水度前津。云遮茅屋不知处，舟过柳桥方见人。
白鸟下汀芳杜雨，紫鳞吹浪落花春。相逢说罢忘机事，一道香风起绿蘋。
竹边书屋柳边舟，白发相逢酒一瓯。回首旧游成远梦，满林风雨不胜秋。
遥瞻车马下林丘，抱病文园可自由。灯转三更人寂寂，门悬午日夏悠悠。
骤雷催雨乍倾谷，帘燕将雏半语楼。寤寐江亭思共榻，欲沿洲渚数轻鸥。
笑把当湖作故乡，话投诸阮总贤良。氤氲春色催人醉，夹杂汀花入酒香。
几许扁舟来我辈，满前生意为谁芳。湖南一点星浮水，安得层楼揖太阳。
朝端奉旨举贤才，使者驰书海上来。琴册缄封荣组绂，衣冠饮饯列尊罍。
五城楼阁云烟绕，万国山河锦绣开。圣主临轩求治切，奏陈利病莫迟回。
生死遭逢未可知，两生名氏至今疑。自陈多病甘为退，肯与閒愁博得衰。
冷雨侵人呼酒数，瘦藤扶老看花迟。绣衣未笑茅根秃，来请延陵十字碑。
几年民瘼赖谁求，邑有神君四境休。百里津梁无斥堠，三春风雨足田畴。
升闻自是铨衡事，子惠殊为闾井忧。入对更祈陈利病，野人斫额祝安流。
吴城遥望雪初残，又领奇兵过瘴滩。龙节夜驰霜月暗，鸾旗阴曳海风寒。
关山应叹辞家远，恩遇方知报主难。预喜铙歌归有日，封章须献五云端。
牙璋十月下江城，百万军储计不轻。推毂屡颁明主诏，临歧先慰远人情。
梅花竞落来时路，草色初青战后坪。闻道庙廊虚席待，肯论乡国念归程。
前年共饮燕京酒，高楼雪花三尺厚。酣歌彻夜惊四邻，世事浮沉果何有。
一为法吏少书来，心结愁云惨不开。昨传学省移新籍，坐啸空斋日几回。
二十年前杏苑春，使君同是看花人。一麾今日东昌守，羞把文章谒后尘。
万里边沙恰放还，玉堂不许著疏顽。道途未了东南债，又向闽天去看山。
临风萧散撤荆扉，缓步相携上翠微。试日丙丁看塔影，赌松宽窄解腰围。
路侵璧水分鸣铎，石近僧床挂衲衣。满目楼台形胜里，当年辛苦忆龙飞。
飘然飞鹢下澄波，千顷其如叔度何。郭外云岚芳草合，湖头风雨落花多。
参差碧殿浮丹鹫，曲折朱栏伫翠蛾。握手茂先雄剑在，夜来星斗共摩娑。
踪迹频年怅转蓬，披襟聊此坐雄风。平原十日心期在，河朔千秋意气同。
南郭几凭朝雨后，西堂帘卷夕阳中。无论异日黄香誉，明月双悬射彩虹。
东阁小诗书梦破，后堂残醉烛花明。春风客散茶香在，寂寞人间万古情。
风烟淡淡水冥冥，杜榭桥西伤我情。闲倚溪楼望山色，?鹈飞处晚钟声。
赋罢仙人萼绿华，金声玉色众中夸。归来世上空尘土，云白江清月满沙。
玉瓶春水晓犹添，红萼无言对卷帘。莫为桃花翻自恨，梅花时节更清严。
相访竹林茅屋下，不因风雨岂留连。栖迟尚辱诸公问，来往深惭二子贤。
落叶下山逢虎迹，疏钟隔水见人烟。旧游空忆钱塘去，闻道如今异昔年。
胜游眼界隘寰区，如意声高缺唾壶。闻道上林花最好，又随春色到皇都。
扁舟东去背西风，数幅轻帆一望中。飞尽芦花雪欲下，带将秋色过江东。
灵槎明日渡江南，天上风情想尽谙。记得霓裳三两调，等闲休便向人谈。
碧波晴映舞衣斑，家住秦淮占一湾。莫道紫芝随处有，钟山原不是商山。
天道还应格七旬，徒从事后感时新。我无竹马酬儿辈，君有梅花付邑人。
长铗歌鱼空太息，角巾折雨倍逡巡。谁能郁郁终居此，此意惟堪向尔申。
立石金鸡唱晓声，曙光红泛早潮平。暖蒸春髓浮元气，小结仙壶幻赤城。
捧日天真瞻咫尺，应时海亦象文明。晴霞五色涛千丈，稳载长更十二程。
炳炳寒灯剪夜残，青衿从此励鸡坛。过蒙启迪功踰倍，渐觉云霄步不难。
百折且同川到海，九还须借学成丹。寸阴许续西斋约，莫把悠然岁月看。
开遍梅花腊未残，东风遥泄到书坛。可应桑梓归宁易，独感光阴送别难。
剑佩拂霜星斗灿，客裘笼日晓枫丹。须知此景辛勤处，博取长安锦杏看。
天外群峰障海西，烟花杳杳望应迷。洞开一径云侵袂，瀑挂千寻玉作梯。
荒藓合时留断碣，清尊行处换新题。孤村岁晚游人少，木落寒山但鸟啼。
雪夜扁舟过子猷，偶因并合散穷愁。鉴湖月色辞乡远，粤岭梅花伴客留。
春酒碧霞瑶石酌，岩茶新雨幔亭游。永嘉山水应无尽，早向钱塘及好秋。
晓檐爽气报初晴，云意徐收到树轻。落叶裁诗秋蝶化，短篱曳杖午鸡鸣。
一峰入户青光好，万里登台白发生。眼底纷纭休再问，满天鸿雁不同程。
翠色空濛隔岸来，高楼如画面湖开。此生未得余杭郡，今日相期河朔杯。
天远亭虚谁放鹤，山寒节近好寻梅。义乌才子多流落，词赋乡关起暮哀。
右掖趋朝瑞霭浓，千门望跸立从容。烟光次第笼台柳，漏点依稀带晓钟。
曝背岂知丹陛峻，温纶不待紫泥封。大官送饭初承诏，银烛还闻下九重。
荻花吹雪江风冷，江上微云淡山影。谁将水墨染生绡，一片江南晚秋景。
人家住近红叶村，红叶照水如春源。问津有客远相访，童子候迎先扫门。
隔岸分明皆橘树，看来应是横塘路。水禽格格踏波飞，沙雁悠悠入云去。
我别江南今十年，客窗见画心茫然。明年准拟买归棹，漫游重赋江南篇。
滕君文章不轻作，滕君情怀绝倾倒。如今尤信古人言，文章有神交有道。
昨日为文送知己，士林往往皆称好。复来珍重索我诗，我诗近来绝草草。
第愧未得交其人，始向文章见怀抱。万里长江炯秋月，一片春云丽晴昊。
走向离筵与相见，气宇孤骞更文藻。不揣新知赠一言，莫负文章自须保。
母年三十失所天，形容憔悴心烦冤。怀中之儿仅一岁，忍死不得趋黄泉。
眼中有泪不敢哭，辟纑买书教儿读。儿今老大五十余，阿父声名可相续。
往时疽发背胛间，表溃岑岑如负山。儿心痛切无所措，口吮脓出随无艰。
如今母已八十五，节操冰霜人所睹。况复贤郎著孝称，翼翼高堂燕今古。
内苑繁花胜绮罗，五陵春色共经过。君归独把金陵酒，一曲谁同玉树歌。
春深魏紫满雕阑，尔到江南尚未残。独有长安骑马客，曲江亭上几回看。
八载腥尘复向秋，何年桑土未阴求。丸泥忽坠谁封守，一鼓齐歼有秘筹。
旧养苍黎难死救，新归士女苟生偷。相看满地鳏孤遍，独赖如天圣主收。
握手翩翩兴未穷，芳尊何意武林同。不堪坐倚琼枝畔，饱听歌翻玉树丛。
越海地偏云气紫，燕台天近日华红。春风烂漫甘泉侧，赋就能无望北鸿。
长育明分水草馀，驾回元是赴时车。带非故物留何谢，瘗鹿悬鱼此例书。
一自乡书荐庙堂，十年尽省愧含香。风云天上心徒壮，猿鹤山中梦亦长。
窃禄未辞三鼎富，催科敢惮一官忙。我行蓟北君居粤，人事音书隔两乡。
忆昨磨砻共讲堂，至今兰蕙有馀香。别多易觉新愁积，纸短难书旧话长。
五鼓听鸡趍阙拜，终朝流汗在公忙。相思千里君知否，十度封缄寄故乡。
薄宦羁人不自由，十年湖海负松楸。幸叨五鼎惭终养，三复蓼莪空泪流。
万紫千红总俗妆，更嫌桃李种河阳。峦香劲节真奇绝，移伴东流蔽芾棠。
乌巷深沈古谢家，衣冠文彩绚飞霞。铿金戛玉宾吟富，列鼎焚沈主宴华。
醇酿饮馀加烈酿，菊花丛里灿梅花。醉来身外浑忘却，疑在仙河共泛槎。
洪都从古号名区，瞬息于前大不如。满目田园成草莽，万家闾巷半丘墟。
孑遗何地升新谷，寒蹇无心拾散书。欲报江州旧司马，诗成清泪点新裾。
小小茅檐数十馀，一春耕凿自如如。莫言鸡小刀无用，赢得官闲日看书。
我承明诏远观光，付尔琴书与雪窗。好笃男儿灯火志，莫随浮俗一般忙。
白云天上密渊子，沧海人间此日来。踏遍尘寰万万里，回首四望忘崔嵬。
主人留子一年好，见子欲别心如摧。去去仙风何处约，眼前金马亦蓬莱。
与子深期在此行，开尊不是怅离情。高文欲擅千秋业，弱冠先操十载盟。
燕赵凄凉歌调迥，井参灿烂剑光横。忻闻主者饶元赏，艺苑司南久著名。
丹桂丛中绿野堂，一枝寒玉透东墙。天心乍转今惊复，海国从来先得阳。
老鹤新诗和靖子，玉容仙骨小刘郎。和羹欲试调元手，渐引嫦娥不断香。
山中秋冬莫夜行，除却昏黑虫悲鸣。午枕醒来夕阳在，黄叶踏尽红枫迎。
屡过佛寺借经卷，偶问老农知树名。识得菩提待他日，与君宴坐说无生。
万树东风烂漫春，当时方朔已星辰。百年身世君休问，认取桃花作故人。
天机嗜欲强分明，无补生前屡空瓶。已结匡庐白莲社，不妨范蠡养鱼经。
即是平时意已多，年年此日费吟哦。窗纱从未隔喧寂，焰火烛天无奈何。
青编数卷敌华林，腹笥居然写赋心。自昔词坛憎百六，不妨天柱耸千寻。
龙文忽照干将曲，鹤唳今听谷水阴。却笑安仁秋兴作，只伤留滞宦情深。
双桨何来载莫愁，尊前一曲月如钩。但教黄阁回青眼，莫遣红裙笑白头。
飞花片片各东西，狼藉同沾浊水泥。尚喜枝头春意闹，黄莺啼罢鹁鸠啼。
逸气棱棱不受羁，苍林磨痒立多时。会应有待王良驭，掣电追风始见奇。
白面骊驹汗血乾，风鬃倚树玉蹄攒。谁人为制青丝络，骑出横门万众看。
玉马王孙已入周，曾将绝艺写骅骝。谩誇有子能传业，不道东陵有故侯。
最爱碧沙潭上坐，几看凉月可怜宵。山中草树秋萧瑟，水底鱼龙夜寂寥。
素女不眠愁把镜，鲛人无语卧吹箫。谪仙醉醒归何处，石上孤魂倘见招。
阿翁高步金鳌背，南郡今留彩凤雏。名姓几年通上国，才华早岁入中书。
花明画省诗千首，木落寒滩酒一壶。若到廉州烦借问，故人黄赵近何如。
长吁终日竟何因，日月应怜率土臣。燃烬未闻肠欲冷，卧薪何补事成陈。
心坚爱鼎我非贵，骨傲时妆众所嗔。巳矣老农堪没世，忍称投阁大夫新。
东风紫陌净香尘，握手都门送故人。共羡黄门簪笔久，涣颁紫诰沐恩新。
清尊暮对沙头酒，画鹢晴飞江上春。想到家山供祭日，九原松柏倍精神。
奉使君初过武昌，从征我已上渠阳。鸡声风雨同为客，马首云山各异乡。
千里还家惊腊尽，百年依世幸身强。相思恐有平安字，好寄南来雁一行。
篆却灵檀细罽头，似因墨浪跃潜虬。横侵画壁岚方起，曲绕瓶花雾未收。
层阁忽生三凤鼎，斐云分盖五绫篝。依稀镜里双鬟乱，春睡初醒十二楼。
南国诸生旧在门，音徽未远典刑存。今朝捧檄新文格，夫子重来道逾尊。
池边细语启朱唇，影拂春波避锦麟。日午风和花气煖，莺声醉煞过桥人。
设谷藏溪竞貌钦，太羹玄酒孰同襟。海风偏拂钩衣草，炎树多翻巧舌禽。
香芷佩搴遵涧曲，美人歌赠隔江浔。天南萧瑟伤迟暮，谁与西归怀好音。
因心千古在名亭，此道何人共倚棂。芳树绿深疑洒血，长天白尽感寒星。
香绡易剥蒸龙脑，冷露难禁怯鹤形。最喜健儿归手泽，依然夕膳荐馀馨。
久从绿水想朱亭，月挂枝头树挂棂。风静几人闻过雁，光寒惟尔见飞星。
能消笋味先冬日，自舞衫尘慰旧形。我亦依依云影下，感君纯德爱芳馨。
愁心不见薛琼琼，何处银筝半夜声。肠断十三弦上月，一弦一柱总关情。
鸦啼细柳东方明，井上辘轳牵水声。花奴满堂开翠屏，银炉烧麝素烟轻。
西原落落秦川路，白马花鞭几时去。落花昨夜飞成团，蝴蝶归来及春暮。
芙蓉秋色满银塘，白鹭双飞下晚凉。记得采莲看越女，醉骑骄马映垂杨。
香案灵文一篆通，翩翩云鹤天下风。初辞蓬岛离珠树，又掠银河过蕊宫。
六翮舞随清磬响，九皋鸣断碧云空。欲归南岳夫人召，回首仙台夜月中。
报国丹心尚未酬，忽闻优诏许归休。一樽绿酒长亭暮，三径黄花老圃秋。
明月有情还我共，浮云无计为君留。扁舟浩荡乾坤里，笑濯尘缨万里流。
年来高卧白云乡，附郭新成绿野堂。一代功名昭汗简，百年心事付沧浪。
梦回殿阙层霄迥，兴在山林清昼长。三径萧然无个事，黄花老圃有馀香。
蔡家孙子好丰仪，玉树涵云映碧漪。不独能专卢扁术，又攻楷法学吟诗。
十年京国作芳邻，爱尔清勤学业新。门径日长无俗客，相亲多是玉堂人。
家住桐溪越水头，束书归槷卓扁舟。到时朋辈惊相问，应说神州作胜游。
溪上相阴浸碧波，波光风漾绉缃罗。丹房别却经年久，到日应知长薜萝。
陆贾城边驻玉虬，紫髯如见采真游。五云久识尊司马，万里偏从狎海鸥。
越井秋风吹旅舫，天涯雁影入高楼。閒僧尚有无穷思，握麈何由对十洲。
五色霞衣金粟身，曹源今日见通津。草标玉手天王拥，名在瑶池锦凤驯。
镇海珠光随路远，过山梅影近人春。帝师何必赤松去，三世因缘属老臣。
细雨斜风拂面吹，杏花欲谢柳新垂。此行不为怜春色，也学清明上冢儿。
一望鲲池几断肠，舆中不语泪千行。自怜身是裙钗辈，无复年年拜墓傍。
黄鹤楼前系短桡，离魂湘水不须招。云连魏阙瞻犹近，路比厓州去未遥。
一雁叫霜天欲暝，乱山随马冻初消。河桥欲赠无杨柳，独有松枝最后凋。
新构峥嵘与世更，宋朝遗址尚依城。地灵总信人须杰，心远从知梦亦清。
春酒日长花剩发，晓檐风细鹊双鸣。百年事业无穷在，一善何妨取卫荆。
宝剑翩翩赋远游，东风吹骑出幽州。洮河三月流澌下，人在长城天尽头。
寒原一雁下霜空，短褐萧萧犯北风。俱是残年行路客，伤心不在别离中。
巴陵压酒洞庭春，楚女当垆劝客频。莫上高楼望湖水，烟波二月已愁人。
几年讲席坐氤氲，别后凫飞望楚云。尺素长衔双鲤至，报琼空隔一鸿闻。
洞庭秋月湖光皛，湘浦春丝帝泽薰。遥忆风流何所似，徵书早晚入鹓群。
满目垂萝青不收，何人日日问群鸥。尊前细雨千峰暮，天外明星万树流。
岁月岂能残楚佩，行藏且莫问吴钩。怜君空抱苍生策，一卧江门四十秋。
风吹灵籁集天香，竹院阴森世界凉。仙客征车迎柳绿，词人藜阁应槐黄。
碧筒酒尽仙翁倒，优砵花开佛日长。小衲传灯松寺晚，钟声磬韵送归航。
新捧龙函出建章，皇华歌里马蹄忙。仙槎暂离蓬山远，玉节遥临汉水长。
梦绕飞云仍望斗，身如征雁更随阳。锦帆正得东风便，戏彩高堂倍有光。
翩翩黄叶落江风，月满江亭秋夜空。黄菊酒香人已醉，白蘋江冷度哀鸿。
小窗闲坐月朦胧，望断天涯思不穷。黄蝶乱飞花影里，却疑春在杏花中。
西江北塞岭南壖，奔走风尘三十年。勇退未能心已倦，专征才歇梦犹悬。
自缘衰体缠多病，敢向明时话独贤。苦忆乡园诸大老，西风先泛五湖船。
世谱世姻谊独绸，梗踪三楚亦同游。西邕正望霖为雨，南国遽闻玉是楼。
庭畔棘人悲七子，天涯雁侣泪双眸。炙鸡絮酒从何酹，云树江山尽起愁。
都阃边南控百蛮，只今椎髻学衣冠。春风绿幕文书简，雪蕊冰花正好看。
城瞰昆明池水滨，碧鸡山色日相亲。也知不忘乡关意，时对梅花想故人。
高秋月皓片霞稀，倚月人如湿又非。缃袂带风长耐冷，绿鬟凝露独慵归。
香浮碧落疑灵药，彩漾瑶阶见羽衣。几处关山别千里，相思一夜共清辉。
日日看山住翠微，虹桥宴罢各将归。几时再买重游棹，三载方还旧钓矶。
囊橐只携丹诀去，梦魂犹带白云飞。别君不用绨袍赠，玉女新裁五色衣。
总是飘零未定身，不知吴楚与燕秦。远天夜雨孤舟冷，古道秋风一剑贫。
到处南冠羞对客，谁家西第肯留宾。薄游只恐无归计，迹落江湖又几春。
久客还家叹敝裘，对君犹自起离愁。数茎白发尊前泪，九曲青山梦里游。
松径夕阳秋系马，竹房疏雨午啼鸠。明朝又作匆匆别，目断西风独倚楼。
借得琳宫结净缘，数声钟磬出诸天。龙江潮满千溪合，雉堞云开万井连。
瀑布乱飞丹嶂雨，山衣同历翠微烟。莫言座上无丝竹，花外啼莺柳外蝉。
山转溪回一径斜，半栽桑柘半桃花。何年共结茅茨隐，添得人烟三两家。
相思何夕此相逢，又报离筵郭外供。客路交期惊晚合，马头诗兴及春浓。
星辰夜静劳瞻夕，江海风高忆住冬。安得湖州千袜绢，赠君东去写吴淞。
君到金陵秋气新，紫萸黄菊照江漘。崔嵬一片龙山石，又见荆南落帽宾。
青山一洗烟华色，徐庾空流怨曲长。才子来观商邑盛，却歌殷武颂汤王。
词锋撇捩鲍参军，画法侵淩郑广文。长傍牛车歌白石，空传鹓侣满青云。
虽凭缣素状仪容，的自毫心蕴妙锋。个个本来天所赋，随人变化有奇工。
名题乡榜忆同年，愧以潢污迩槛泉。宦海每怜稀聚首，恩波都幸早归田。
君逾大耋知犹健，我有深杯儗共传。藉草春山如见许，乘槎应不羡张骞。
江水淊淊南注急，天风故故北来狂。谁怜孤馆扁舟客，只尺相望万里长。
刻石留题记独醒，危亭虚敞纳遥青。此中合着诗翁榻，卧看云山晚翠屏。
我到城中已五日，子在山间不一来。应畏风寒历冰雪，想忧涧滑行莓苔。
石泉绕户只自语，柴门竟日因谁开。姑射今朝好晴色，相期握手登崔嵬。
千里归来访故人，喜闻结屋涧之滨。手披青史寻高士，头戴乌巾学隐伦。
樽酒细倾延好客，斑衣轻舞奉慈亲。自惭东抹西涂手，又促行珂觐紫宸。
秖闻腾踏上亨衢，何事中林又卜居。谷口引泉看灌溉，陇头植杖劝耕锄。
还同主妇供亲膳，更课儿童读古书。莫向家山穷此乐，好将功业赞唐虞。
雪白山青北望高，相思咫尺兴滔滔。若人未必伤沈郁，吾道何须叹寂寥。
董贾文章鸣治世，皋夔事业拟清朝。村居不识杨夫子，懒慢何心作解嘲。
有客将为汗漫游，偶过山寺暂淹留。门开佛殿金银丽，路入禅房草树幽。
市酒饮多还觉醉，风蝉响急又惊秋。君行若到丹丘上，为报群仙未白头。
一官三载那闲刻，此日却同方外人。宛转溪村疑故里，青黄云树似初春。
遥闻春杵逄逄遍，入眼裘裳处处新。念我薄游值岁稔，停骖沽酒莫嫌频。
飞尽燕云秋色新，两经星变可伤神。今朝送别君为客，我去还谁作主人。
早春此日共登城，橐水秦云野草生。悬磬那堪人力尽，晓棠曙色兆升平。
一睡春城暖气融，飘然双袖舞东风。百年胜地还何处，好景逢君意未穷。
新安城外结盟日，促膝论心入杳茫。今日春风君不共，柴门古树断人肠。
涧水连云向洛流，怀山秋树瑞光浮。关城风景还依旧，几见群英此胜游。
一从华野幡然后，宇内独君享大名。宋邵明陈空自抱，其如不幸在苍生。
牡丹香吐正春深，何处飞来孔雀禽。倾国倾城颜色好，徘徊似有惜花心。
绿满窗前独闭门，萋萋如织遍川原。春深驿路悲游子，梦入池塘识故园。
野烧甘同兰桂尽，宿根长傍雪霜存。年年逐处伤摇落，每对王孙暗断魂。
何处东风送大堤，王孙去后独萋萋。邮亭日暮烟方合，废苑花飞叶未齐。
乳鹿眠云春更暖，芳筵坐客晚多携。无边胜事山川上，说向侯门醉似泥。
不因修禊过春山，谁得澄湖一望间。顿觉尘心空水上，偶逢渔父语沙间。
几多沃野桑麻蔽，半是荒畬雁鹜还。日夕微茫僧问渡，双峰寂历掩禅关。
雨过春山草木稠，悬崖千尺挂飞流。幽人倚杖遥观处，似在庐山五老游。
雨过春山满汲泉，旧僧垆在好烹煎。缁尘性绝甄陶外，烈火心降汗竹前。
白雪翻时群蟹沫，碧云烝处一龙眠。调元固有商家鼎，不出山林道已全。
湖上扁舟何处回，一筇三竺倚崔嵬。雨余千涧迎潮上，天外双峰入坐来。
簇绣春回霜叶候，登高夜落雨花台。主人醉客欢无极，几月愁怀已尽开。
两向关头驻短稿，寒篷宁比拥旌旄。荷君不谴讥津吏，更把兼金贲小舠。
岁事惊心一叶过，不知客梦夜如何。卧闻群雁鸣沙碛，起看层冰幂野河。
洛下帆樯淮水尽，舟中言语楚人多。此时别有伤离处，肠断南船商女歌。
黄金散尽不封侯，始信浮生总浪游。漂母祠前芳草暮，淮阴道上白云秋。
帆收远寺钟初定，角转重城水乱流。多少英雄死无处，何如吹笛下扬州。
白勣当年忆胜游，芳尊早暮共登楼。秋风故国张公子，明月双溪沈隐侯。
花气尚怜吟处醉，江声不断别时愁。吴淞水暖鳜鱼美，何日重来泊钓舟。
天风飘忽勣袍轻，两度登临慰客情。疏磬雨催山寺晓，乱帆春放海门晴。
江回铁瓮三吴尽，潮过金陵七泽平。明日别离何处问，断肠烟树漫芜城。
隋宫梁苑暮云遮，淮水淮山烟树斜。隔岸雨晴飞燕子，渡江风暖散杨花。
多情季札常为客，抱病休文未到家。我亦飘蓬无所寄，只将诗酒报年华。
直北云天朔气阴，中原生计几浮沉。妻孥贫病仍兵革，兄弟存亡绝信音。
日暮途穷何所事，江空木落未归心。少年磅礴今垂老，并作冰霜一醉吟。
剑倚江天动远思，江南乱后独归迟。满城风雨收镫夕，万户弦歌破贼时。
欲采骊珠候潮落，且凭雉堞看云移。终期买棹沧波上，相唤妻儿理钓丝。
乍闻人语觉殊方，万叠山溪出内乡。梦里潇湘云缥缈，望中函谷树青苍。
衰年不得为秦赘，多病犹堪学楚狂。囊底余金曾卖赋，令人到处说元王。
白石江乡家益贫，圣朝渔父不称臣。门前江水通三岛，谷口人烟杂四民。
手种参苓羲世药，心知鸡犬汉时邻。却怜淑景浮云薄，留得风流一季真。
汪口人家鸡乱鸣，一樽那尽故交情。门前溪水能相送，随我西流直到城。
深山穷谷蹊径微，草树蓊郁行人稀。中有道者脩白业，饭蔬饮水云萝衣。
经年何曾下平地，白日黄昏寺门闭。夜深明月上东冈，松影隔林山犬吠。
新竹娟娟旧竹斑，东西俨立万琅玕。彊鞭迸占青松地，清荫浓添白石坛。
羽扇动摇香粉堕，杨梅点缀绛星攒。我来避暑年年事，锦箨无烦为制冠。
竹间新筑小亭低，草色花香醉不迷。安乐窝中人略似，逍遥公后世谁齐。
莫因徐孺悬陈榻，时许王猷过剡溪。愿得时和边燧息，赋诗携酒日同跻。
酷暑今年直破秋，固应宋玉厌荷稠。一朝雨势翻天至，两月炎威掠地收。
陋巷谁知颜氏乐，清时空抱杞人忧。漳滨好在刘公干，何日青山烂漫游。
岁暮相望思渺然，几回欲去更迟延。舟辞震泽无多日，历改王春又一年。
涧壑未须悲濩落，阁门谁正候传宣。人生得丧应难定，社栎无能却自全。
炎宵扰扰困蚊䖟，稍喜新凉奈尔蝇。每向杯槃伤没溺，故于眉睫恼瞢腾。
居然能变白为黑，忽地翻令爱作憎。劝尔营营休自得，西风昨夜报严凝。
圣主恤民频有诏，远臣宣化岂无闻。激扬自古关王政，表率于今仗使君。
淮水扬帆侵晓月，楚皋飞旆拂秋云。独嗟二十年相好，复此匆匆惜袂分。
武昌高士能医俗，万个琅玕绕舍栽。一径清风容直造，扫门听我佩声来。
君家旧隐知何处，遥隔脩江紫翠岑。金碧画图聊慰藉，烟霞丘壑待登临。
水花凝露鱼依渚，山叶鸣风犬吠林。布袜青鞋归及早，莫教猿鹤怨惊深。
德星秋晓聚名园，菊朵萸枝侑赐尊。袍染御香来炅诏，庖移珍馔出花村。
歌钟响合风生座，骑奁迟归月拥轩。揔喜升平多乐事，曾回离照溥鸿恩。
黄菊霜前满邵园，名公乘兴此开尊。金鞍竞簇花边骑，锦障斜连郭外村。
高会可无宾落帽，醉归那惜夜驰轩。龙山戏马终何赖，一饭能忘报主恩。
皇居不远故侯园，棨戟遥临相国尊。松菊有情还有约，池台非郭亦非村。
紫殿晴云吟细浦，碧霄鸣鹤倚层轩。凭高授简多材杰，衣被何人独感恩。
翠微深入兴方新，却笑浮生误紫尘。绝壁恍开他日梦，片云拟老此生身。
真机有悟元非晚，清景无涯别是春。采遍紫芝从浩漫，绮园犹笑汉羁人。
洞绕寒溪古木苍，偶穷云际出微茫。不知天上归蟾窟，疑有人间奏凤簧。
青眼梦中心未稳，瑶池春迩兴初长。匆匆却讶相逢好，自是相逢误二郎。
名山高峙倚三台，何事郎归何事来。紫帐倏惊青鸟别，翠岑遥送綵云开。
杨花决绝应难致，溪水悠长可易回。洞口歌残千古恨，萧条风雨老莓苔。
卧怜薄倖损霓裳，古洞生寒思正长。芳草不归春寂寞，斜阳凝望晚苍茫。
鹤飞沧海云初断，人远瑶台花自香。风树萧萧月炯炯，晤郎彷佛复羞郎。
方驾前贤不翅过，相逢休要问如何。喜承毛义当年檄，笑听武城盈耳歌。
尊酒小倾真话尽，江湖谁为宧情多。长安十丈香尘马，满眼何人净绿波。
片霞香点万书堆，手倦抛书拨篆灰。多少旁人迷指顾，是天台不是天台。
八十高年强健身，西风一夜殒庄椿。黎元正尔多奇疾，天地胡为夺此人。
橘井泉深空自洌，杏林花发为谁春。刀圭我亦曾蒙惠，一束生刍泪满巾。
野鹤孤云何所耽，桑弧蓬矢是儿男。有身本自联家国，无位何尝缺赞参。
浩浩风尘来冀北，飘飘身世返江南。应知门下多咨决，为道真传不在谈。
满堂裾翠织如葱，春在淮山锦绣中。河汉天高瞻北斗，瀛洲人远问东风。
升平鼓乐千门合，混一车书四海同。见说词林供帖子，上尊琥珀赐醅红。
鸠雨初晴苦竹生，满江明月动秋声。他年炼骨轻如叶，拟踏风梢散袖行。
几年不见老徐卿，京国相逢慰客情。枫陛奏功偏得最，花封抚字独驰名。
一尊凉雨都门酒，千里征帆汉水程。遥想武昌诸父老，沙头几度候归旌。
尊酒相违逾十载，俄惊飞舄到金銮。共怜华发添双鬓，独喜清廉守一官。
绩奏九重名姓显，化行百里吏民安。秪今膺最平乡去，忍向离亭醉晓寒。
狸膏金距斗风流，输却山东百二州。不若委身辛辣地，先生扶醉注春秋。
上臣忧国岂谋家，经济三朝发未华。宸鉴即今悬日月，山林何必恋烟霞。
旱霖硕望知弥切，环召新恩定可夸。司马自堪骇虏胆，边烽行见靖胡沙。
当途谁肯赋遗荣，公独翻然去旧京。冰合长干旌旆远，风暄夹谷薜萝生。
谢家双玉千云秀，于史门高结驷行。黄发庙廊求正急，鹤书早晚下延英。
黄团渐繫磊砢影，玉局惟馀腷膊声。此日仙翁对童子，何时著我觑亏成。
共识星辰曳履声，荷囊忽谢起归旌。东山巳隐三朝望，北阙还期一德赓。
篱菊延年荣晚操，罗兰香国纫芳珩。苍生霖雨思偏笃，旦暮蒲轮想趣迎。
勤就燕然手重摩，功名钟鼎转嵯峨。东山讵肯终安石，铜柱从来倚伏波。
输挽定劳黄发久，林泉忽藉碧云多。休言昼锦春如海，袛恐蒲车只尺过。
一疏批鳞乞此身，手持优诏挂朱轮。粉郎满坐推先达，莲府诸公拜后尘。
柳色渐随兰棹远，梅花乱扑酒莼新。悬车绿野从容日，正及云林醉好春。
上筵胜日辨生朝，沾醉东风一和陶。官责每悬精力少，班行空说岁年高。
雁南雁北身犹寄，花落花开梦尚遥。薄暮仙舟来远使，忽惊玄鹤下青霄。
玉花千队映华筵，胜赏须知异隔年。香透纱窗疑郁烈，影摇庭月斗婵娟。
歌停莫使空金斝，赋就凭谁襞绛笺。若向杨州比琼树，未应声价让渠专。
云鬓冰肌态横生，瑶阶琼砌照人明。午窗梦醒浑无事，閒看芭蕉独自行。
我爱江南小满天，鲥鱼初上带冰鲜。一声戴胜蚕眠后，插遍新秧绿满田。
霏烟五綵傍楼明，吸尽瑶华礼太清。夜静时闻环佩响，天风吹落步虚声。
淇园一雨洗尘埃，忽变朱颜破绿苔。春夜珊瑚映灯火，丹山赤凤下瑶台。
自是东篱巧傲霜，秋英烂漫艳华堂。白衣似爱陶潜兴，青眼从教阮籍狂。
此日看花犹帝里，十年起草愧明光。独怜同舍兼同调，吟得诗成句里香。
盆满黄金丛满霜，锦为屏障画为堂。留连不是因花恼，酩酊原非为酒狂。
羁旅魂惊亲舍远，簪袍晚滥主恩光。月明马上催扶醉，白玉珂声汉署香。
奄奄江左是何时，能破苻坚百万师。两岸烟销淝水白，数声鹤唳鬼神知。
儿曹大捷偏安日，元老千秋一著棋。圣代即今家四海，仓皇国手可看谁。
赤甲白盐俱刺天，云安县前江可怜。路经滟滪双蓬鬓，燕蹴飞花落舞筵。
万里相逢贪握手，百壶那送酒如泉。更为后会知何处，迟日徐看锦缆牵。
高才仰望足离筵，献纳司存雨露边。顾我老非题柱客，将诗不必万人传。
思家步月清霄立，肺病几时朝日边。朱绂即当随彩鹢，杜陵韦曲未央前。
忆别西昆二十年，陵阳双璞尚依然。声音未变论心后，鬓发频惊握手前。
风雨差池河朔社，乾坤寥廓汶阳田。高斋此夜长虹色，何羡黄金帝阙悬。
凤诰翟褕出汉庭，慈云冉冉护辎軿。金仙原注长生箓，宝婺今连执法星。
春色喜看萱草绿，东风频想荔枝青。中丞新领吴门节，大有江鱼荐醁?。
龙蟠虎踞仰王都，浩浩风云属壮图。莫使荆人空抱玉，肯令越客暗投珠。
听莺晓日开丹幛，跃马春烟散紫衢。老我祇甘淮海上，烦君多谢鲁诸儒。
离亭当日唱离歌，只为柔条傍渭河。恨不任他攀折尽，衰来徒自惋伤多。
百年秋思愁中断，千古春情梦里过。纵是王孙金勒马，也应相向叹蹉跎。
一叶西风耐更凋，他乡何处不萧萧。依稀有叶还无叶，摇落长条复短条。
难忘折来情脉脉，更愁看去路迢迢。经过若问伤心地，凉雨寒烟锁灞桥。
才失阳和气便寒，遥林遮雾晓漫漫。微霜未着枝先劲，零露方滋叶已干。
弱质纵凋还自惜，芳心犹在讵应残。请君试看深秋色，不学青枫更染丹。
濯濯芳时枉自矜，枝头错许露珠凝。绿阴别去留难住，黄叶飘来扫不胜。
新曲更翻成苦调，旧游重过等寒冰。天涯一望同岑寂，未必豪华在五陵。
宝马香车满路尘，相看能得几时新。飘将堕地皆成土，悲自伤心敢怨人。
绿谢枉遮千里目，青归难借一丝春。萧条随分黄泥岸，羞把繁华问水滨。
名擅章台第一家，忍将憔悴送年华。容销已失如眉叶，才尽难回比雪花。
才见高楼堪系马，俄同寒树与栖鸦。荣枯只是寻常事，忽漫逢时莫自夸。
何处相逢最有情，平康曲转大堤横。回眸不忍枝头望，携手真愁树底行。
近泪几丝浑欲断，牵情千缕苦相萦。自经委谢无穷忆，应悔风花忒煞轻。
不和悲歌也自伤，秋来天地惨茫茫。愁生衰草斜阳外，怨结歌台舞榭傍。
岁岁暖风吹到冷，枝枝绿叶变成黄。而今始信桓司马，当堕金城泪两行。
移家东郭十年前，东郭移家又十年。尽割烟萝还地主，遥驱鸡犬下江船。
生非弱草何须土，行若高云不系天。已断因缘去来想，浮踪那得受人怜。
不缘长被愧长贫，因叹无方可卜邻。吴市隐时非汉世，越山归日似秦人。
一身负俗终为累，数载移家亦厌频。犹喜扁舟来去便，柴门还欲傍汀滨。
偶凭高阁寄閒情，白鸟寒空野望平。三径叠云通后坞，一峰飞翠落前楹。
樵人向晚长过岭，地主经旬不到城。与客醉来仍借宿，夜谈重理旧诗盟。
渭川壤地栽千亩，海上云林长万竿。晋室一时人旷达，尔家三径日平安。
琅玕响激秋声早，翡翠阴团雨气寒。裹茗敲门容借看，清风吟啸对檀栾。
卜居何许最心降，十亩苍云绕石矼。远响暗中闻绝壑，茂林疏处见澄江。
凌风拟著亭当径，揽翠时分榻近窗。瓦缶一醅秋正熟，计谁来访鹿门庞。
乾坤此日聊携卷，文字当年略滥觞。玉树偶惊吾眼在，菊花相对酒杯长。
山林放手招明月，江海归帆挂夕阳。明日老痴如问讯，欲将秋思托潘郎。
面对菱花自写神，可人风采宛犹真。当年亦是清谈者，不染元规半点尘。
二十馀年久别来，丘林衰老愧仙才。觞诗即景心犹壮，松菊怡情手自栽。
青眼故人常在梦，白头心事已成灰。诗来慰我情如结，旧恨新愁不易裁。
济上风尘盖始倾，即看雄剑气峥嵘。异时陈纪犹难弟，今日吴均不愧名。
政就棠阴移大府，才高璧月掩连城。干旄陋巷仍堪过，惆怅浮云暮已横。
树作亭台山作城，春来岩壑更妍清。棠梨一夜催花发，多谢东风太有情。
桃李霏霏映水乡，天机泼泼动诗肠。闲随老社占年去，遥对东风共一觞。
山溪黯淡人迹稀，溪头野人单袷衣。徘徊日暮浑无事，却与东风逐队归。
自从容谷少来音，云馆烟扉卧夕阴。惟有东风旧相识，漫随明月温江浔。
桂长丛枝竹长荪，山中怀抱向谁论。东风似却知人意，时捲云霞独闭门。
东风吹雨过山溪，霁景无穷入品题。花落平林春水漫，草深高岸夕阳低。
天光荡漾群鸥下，云影苍茫野棹迷。几度临流坐忘返，夜深随月转荒溪。
自昔文衡荷至公，多君膺聘去匆匆。骅骝不假千金市，麟凤须教一网空。
夜舫星辰文璧灿，秋堂风露烛花红。也知东浙多才俊，萧李行看在药笼。
委羽仙人老见招，中都庠序近云霄。圣神有赫瞻龙衮，俊选同趋飒佩瑶。
苜蓿盘空朝日上，扊扅歌罢晚香飘。客中那得重相见，千里空令怅望遥。
离家秋晚自初春，九辨年来入赋频。病久渐能知药性，途穷端欲问钱神。
诗怀似媚江花淡，旅食全甘海味新。莫讶偷閒成夜醉，定须疏散是吾真。
花期曾负曲江春，摇落秋芳寄兴频。蟋蟀生愁浑寂莫，芙蓉何意更风神。
江边病客终违俗，河内凶年愧食新。闻道蛾眉当北去，汉家物色恐亡真。
露下江蓠绿似春，寒潮西去打城频。青山旧锁吴宫恨，白浪疑归胥庙神。
返照回鸦楸叶净，孤舟闻雁荻花新。玉箫明月成追忆，归梦纷纷记未真。
花柳曾沾辇路春，登高谁赋黍离频。峡云虚绾巫蛾髻，湘水能传屈子神。
万里九重天阙远，千金一笑主恩新。三郎亦自惭韦武，犹有傍人笑太真。
御苑离宫不耐春，夕阳词客放歌频。当时漫意禅梁父，何处宸游访洛神。
近侍宠多宾客盛，腐儒忧在鬓毛新。秋来亦有休文瘦，欲倩傍人为写真。
浮沙皛皛楚王台，苦竹泠泠帝子哀。腊月江行莺语合，早春湘北杏花开。
贪趋綵服聊轻舫，苦忆金门罢举杯。入幕郤超难许并，题桥司马直须回。
青丝双挈楚州红，走马传邀过竹东。摇落园林多受日，断行鸿雁故排风。
伤心故国高楼夜，对语寒花蔓草中。莫唱隔江商女曲，暮烟何处六朝宫。
泾川小妹洞庭女，暮牧乖龙夜行雨。?驾迎归鱼媵愁，海天春风浩无主。
犀钗割水魮珠滑，彩衣帝锡琅璈八。星机繀雾虙妃裙，鲛匹凌波雒神袜。
银汉通光月漉漉，桂华倒映鼍鳞屋。洗妆浴日瀛浪红，起扫空青两蛾绿。
饵郎灵药十千年，榆旁植柳姓在天。七条縆水弹哀弦，九州平地移寒烟。
青山白水寄閒身，一度花开一度春。荏苒时光残短鬓，寻常酒债略东邻。
看篁后苑禽声巧，把钓前溪月色新。梓里近来伤世故，惟予高卧不知晨。
笑傲烟霞不记年，壮游逸兴两翩翩。来经勾漏丹砂灶，归泛浮槎碧汉川。
桂岭花香鸰路远，郁江云淡雁书传。旁人若问扬雄事，为道玄之老又玄。
各天栖息一枝安，险巇关河会面难。别后光阴忙里过，旧时笑语梦中欢。
云行巫峡三湘阔，雁到苍梧八桂寒。千里故人能命驾，罗浮山顶月同看。
淮南群牧惯攻驹，八尺真龙万足余。圣代郊丘崇报享，祇须宝络驾金车。
卢龙山畔菊花明，一片归帆五两轻。风入暮林稀静叶，月明江雁带离声。
尊前舞袖娱亲志，袖里封章报主情。六馆有人争诣阙，愿从天子乞阳城。
忆昔乘骢出汉畿，急难才籍九重知。胡来节领襟喉地，塞上功高保障时。
诏下云霄移斧钺，霜飞海岱伫旌旗。自怜筹国身非远，人羡忧时鬓未衰。
日落北庭仍战戟，烽传东郡更疮痍。辕门月下军书动，宪府秋深戍角悲。
独倚青萍堪涕泪，坐挥白羽繫安危。悬知长啸烟尘静，公望于今合鼎彝。
青尊病里罄交欢，况复风尘旅思宽。天地祇怜词客在，莺花懒逐世人看。
边关鼓角春声惨，宫阙星河夜色寒。牢落他年垂钓者，白云犹自忆琅玕。
秋阴初散雨初晴，飒飒西风夜有声。梦绕五云溪上路，不知身在石头城。
二月天和乍雪晴，见君似见祝先生。醉中不觉虚檐滴，吟作灯前细雨声。
元宋兴亡迹已陈，忠臣祠宇尚如新。夕阳古树烟犹暝，夜雨荒阶草自春。
慷慨六歌空洒泪，间关百战竟捐身。穆陵地下应相见，不负胪传第一人。
昔人黄卷青灯处，沧海桑田几变更。独有龙洲洲上水，东流还作诵弦声。
簜节煌煌照楚山，天曹何事落人间。要知沿路官员好，须到萍乡县里还。
三年宪府同怀抱，此日离亭惜解携。回首建溪溪上路，春山随处鹧鸪啼。
澄清未了旬宣去，玉节星轺出富沙。行李几扛书籍外，不将一物度仙霞。
黄鹄孤飞四十年，几番机断晓窗前。邻姬只羡生儿好，恩诰时时下九天。
一阳微露岭头梅，此日高堂初度来。王事贤劳归未得，梦魂飞绕越王台。
莫道无人戏綵衣，庭前剩有紫荆枝。未须便上陈情表，正是君恩欲报时。
梦断瑶池绣閤閒，翠帏香冷烛花残。空遗旧织回文锦，留与黄门洒泪看。
榕叶梅花岭路长，皇华持节昼还乡。此行不似并州使，怅望孤云隔太行。
千秋彤史有遗诗，词客登临吊古碑。谁是王轩冥感切，留题石上见西施。
颦里西施貌若仙，吴王宫里斗婵娟。三千粉黛承恩重，又上西湖范蠡船。
浣纱仙子锦为容，霸越亡吴第一功。曾逐鸱夷全晚节，故开寒艳傲秋风。
露啼珠泪情如在，月照霞妆色更浓。斜倚阑干娇不语，依稀犹记馆娃宫。
楸枰的历晓星寒，熊虎貔貅各就团。稍出偏师当一面，从教空国战三单。
雄雌汉楚危时决，黑白商颜静里看。自是人间有机械，先生心事本来宽。
白云深锁薜萝关，一枕清风梦寐间。物外乾坤无甲子，壶中日月隔尘寰。
醉吞玄石垆头酒，梦到蓬莱海上山。醉后不知春几许，松花满树草斑斑。
十年彩笔意何涯，此日承恩鬓未华。佐政风流唐少府，行春湖上汉仙槎。
时艰民瘼堪垂涕，阀阅簪缨岂浪誇。正是枳林栖彩凤，飞腾还向帝王家。
翩翩曾睹凤联飞，衔命初怜下禁闱。郡邑王图全盛在，江南民力半嗟非。
泽中歌雁声应藉，天上班鹓愿岂违。揽策都门何所赠，莫将钟鼎付轻肥。
虚糜忽奏虞廷考，殿最从将汉法持。岂谓恩叨延世泽，翻惭尘忝负明时。
过庭祇望书能读，报国那知孝可移。我已偏舟归海上，逢人休说有垂丝。
独怜题柱际龙飞，新拜分符出凤闱。政暇可堪棠阁卧，质成犹听芮邻非。
春入中州花自好，云腾北阙意偏违。欲知稼穑供调燮，且向民间问瘠肥。
送君杨柳蓟门青，雨色能令紫马停。莫讶蒯缑歌不起，橐中今是五侯鲭。
侯门正好曳长裾，暂拥双旌过里闾。若到济南人自识，少年曾受伏生书。
倚天长剑截云孤，盖世雄心半有无。醉后剧谈犹激烈，暮年风月属江湖。
灵岩镌石留黄绢，古碣荒台辨赤乌。好把新诗频唱和，新诗声价满皇都。
相传疏凿有奇封，削出江南第几峰。寺枕湍流何代月，僧归闲倚汉时松。
神丁开后无金甲，洪水流来断玉龙。却笑山灵浑似梦，天涯常与系萍踪。
闻道桃源可避秦，卜居有地托闲身。猿抛野果欺生客，鹿过溪斋狎熟人。
笋为经冬尝覆雪，柳因种子得留春。何时共醉山中酒，见月方知明月旬。
汉廷射策谁能似，早擅文章董贾名。久待金门同谒圣，亦曾春省共登明。
论交知己难为别，赐假宁亲不计程。青鸟已传双白发，再逢甲子总含荣。
圣主忧勤念足兵，近臣特奉玺书行。离筵暂尔停车骑，外阃遥应识姓名。
贾谊心劳陈政疏，韩公力筑受降城。传家贞观遗忠在，几日封章达帝京。
马首春风潞水村，扫松先喜到茔园。新开翠碣书慈行，久锡鸾封荷主恩。
玉节拥尘惊巷陌，锦衣流彩动川原。此行孝与忠兼得，为拂溪藤写赠言。
春曹当日几批鳞，主圣能宽折槛臣。湖海久便鸥鸟狎，云霄今起凤雏新。
书传宛委窥灵笈，籍在华阳纪列真。不但宫衣誇戏彩，新恩求旧下蒲轮。
三十年馀世外盟，长安握手愧为兄。每怜浊酒寒留宿，一折柔条雨送行。
话尽家山都梦后，重来马首看云生。半堂积雪堪相托，新市桥边我去耕。
深山一自埋清影，谁向鸾溪寺里行。无著岭头空有约，天亲湖上旧知名。
木樨可遂闻香意，莲社应无生客情。且就松阴磅礴坐，他年须忆鹤归声。
节钺防边与弟俱，一门风化重舆图。孤忠报主今应少，双节从夫古亦无。
事母孝思恩罔极，痛姑涕泪眼将枯。芳名美誉垂青史，留与人间作范模。
直节当年振士林，玉堂门下识翁深。王家伟望联甥舅，贾傅才名重古今。
到处溪山供好句，旧园桃李接新阴。人生何地非勋业，莫谓青毡负此心。
晋帖纷纷逐逝波，画中徒见右军鹅。家鸡亦有临池兴，未必元和愧永和。
雨馀春意满贤关，咫尺天临侍从班。旷典正逢三月里，清光近仰一堂间。
新加牲币过唐宋，远绍云仍及孟颜。十里旌旄红日拥，銮舆徐驭六龙还。
天风吹拂岸陵移，鸾鷟龙麟各一时。徒有文章谀冢墓，漫将山水写须糜。
鹃红血茜桃花雨，苔碣碧凝薤露枝。莫道永和三月事，殷源今果愧羲之。
山倚青霄北斗齐，晨光先映万山低。片霞残雪馀炉冷，朱橘绯桃荫草凄。
华岳逍遥云淡补，天台仿佛鸟轻啼。何时得访寻真路，踏破云烟兴不迷。
育才为国寸心丹，修泮时闻锵八鸾。绿引沧溟循道入，青徘名第对门看。
宸钩日焕龙蛇动，书阁云齐牛斗寒。未学幸陪芹藻豆，讵耽秋菊夕英餐。
锦树西风叶半残，罗衣初试未全寒。贰车清健骅骝稳，来往康庄未觉难。
忆昔都门话别时，画桥官柳绿垂丝。匆匆不尽临岐兴，松鹤曾言寄我诗。
依阿新法疏高铨，监税荆南倏左迁。为信生生出因果，东皋犹有施僧田。
自与孤寒别老根，洛阳台上几争论。两家色样专芳味，一阵东风受主恩。
玉带也曾占宰相，金樽随处闹王孙。谁能拔此挥吟赏，多种桑麻补厚坤。
潭水亭亭照影空，几番花木斗青红。相看只有霜春面，独立西风蔓草中。
绿竹绕江江水流，朝朝暮暮只如秋。不知世有炎凉意，好鸟幽栖在上头。
鵁鶄对对恋蒲茸，郎去家门不记侬。野李野桃零落尽，上滩莫遇石尤风。
好花到处引商船，月子三回缺又圆。郎逐水流常不返，侬如百丈为郎牵。
醉魂惊散眼花稠，溜下空庭水乱流。卧听衡茅兼彻夜，坐看絺绤已先秋。
排空浊浪骚人恨，蔽日浮云壮士愁。郎署忽传歌古调，韵风含雨正悠悠。
胡尘一夜满乾坤，十六陵中草色繁。旧物又随时运去，何如兹树至今存。
何如兹树至今存，厚地深蟠百尺根。奕叶孙枝沾雨露，清阴千载庇丘原。
胜会古来非独今，两生尊酒喜同斟。且看溟海中秋月，莫动匡庐半夜心。
天道端须怜主客，浮云不敢弄晴阴。尧夫独爱梧桐上，万籁无声意自深。
闽海归来阙下游，忽从圜土作拘囚。文章何用追韩马，义烈徒劳著李刘。
衰病母妻何所倚，娇痴儿女未知愁。苌弘有血终成碧，岁岁春风草际浮。
拥书应不废生涯，艺圃知堪纪岁华。乌臼远疑枫染叶，荻芦犹待雪飞花。
但凭高阁收诸胜，莫判邻园作两家。我有行藏君信否，半营五亩半三车。
纨扇纱帏逗晚烟，月和花烛共婵娟。同心栀子甘蕉叶，题罢还堪咏昼眠。
除夕春朝共此辰，强凭迎送说新陈。荒凉寓舍将生草，撩乱残编不拂尘。
柏叶辛盘寻汉腊，桃花流水待秦人。余年未敢言离俗，聊就禅栖结净因。
客里逢秋倍忆乡，裁诗遥寄雁南翔。东山乐事携红袖，西阁才名溢缥囊。
旧雨故人空在望，新丰美酒共谁尝。犹闻圣主思耆硕，曾问先朝尚玺郎。
一天凉雨及时来，花有红香菜有台。亭上正堪寻旧约，檐前无复见飞埃。
当空霁月光逾烛，贴水新荷浅胜杯。从此不劳游别圃，主人家世长三槐。
主家亭馆隔红尘，秉烛传觞更可人。花影参差摇绮席，漏声迢递下严宸。
庭涵秋意虫初响，座挹寒光兔欲驯。后会有期宁待约，乘閒来处即佳辰。
小朵飞来远逼真，水漂沙啮几经春。烟鬟拂树阴长合，土骨粘苔绿未匀。
醉客弯弓疑伏虎，画工挥策恐生麟。江南何限云根在，赢得诗人入梦频。
鬼斧何年砥柱存，崭然头角手惊扪。雨来迥带烟岚色，日落常涵紫翠痕。
眼底一拳分太华，掌中三股劈昆崙。饮馀不作平原癖，咫尺仙槎认海门。
拟逃炎暑向谁家，郁郁槐阴旧相衙。厌客任人讥褦襶，借眠容我鬓鬖髿。
江南水竹空劳梦，天上星河欲泛槎。可是春杯冰盌客，也期来此共茶瓜。
绿槐庭下动秋风，草酌相看一笑同。久坐不知更漏永，月轮飞上屋山东。
袂掩芳尘欲避春，羞将月夕换风晨。向来花品看应熟，不待开时已可人。
风送仙香度玉墀，朝天归路月明时。忽逢子晋云中下，借得龙笙鹤背吹。
独抱㕠桐出帝畿，满襟风日思依依。江梅未许随诗担，只有青山送客归。
苍烟黯黯蛟龙窟，古铁棱棱狻猊骨。空林无人山鬼愁，赵君何从得此物。
枯梢怒号天雨霜，苔花满地雪衣凉。题诗坐忆江海客，醉墨一洒秋淋浪。
圣宅东南赋欲蠲，旄头那敢犯奎缠。釜中鱼泳知何乐，井底蛙鸣只自贤。
时雨滋回蜗屋润，仁风吹散蜃楼烟。悬知奏凯彤廷日，虎拜称扬祝万年。
夙驾星言渡海疆，仙人羽葆上官装。丹心犹戴宸居紫，绿草频催客舍霜。
我欲云云思汲黯，卿多吃吃是周昌。风尘一路怀天语，敢谓南箕不簸扬。
珠帘穗帐等风流，歌吹犹闻溺妓舟。曹氏帝王何足齿，独传佳话与箜篌。
东风庭院夕阳斜，静对疏篁玩物华。忽见夭桃笑相向，始知春色到寒家。
水晶珠在玉盘堆，还忆春风手自栽。味比蓬山仙醴胜，根随汉使节旄回。
延年何必求灵药，酿酒偏宜注寿杯。岁岁华筵酣醉后，蔗浆茶饮可能陪。
梧桐春暖新枝长，君王击树欢相赏。海棠睡起带馀酲，举杯共醉沈香亭。
谁知祸起衾裯侧，锦绷小儿是强敌。渔阳羯鼓响如雷，一朝乐地成蒿莱。
曲江已去宁复得，始信胡雏能覆国。可怜罗袜埋香尘，乌啼花落增酸辛。
乃知世事不长好，欢笑能令作烦恼。翠华万里重归来，马嵬山下空悲哀。
槐风麦雨飐新波，三月楼船放玉河。南极星辰迎佩近，旧京桃李在门多。
云开钟阜围青锦，天静玄湖湛碧罗。欲赋重游那可复，羡君环佩到烟萝。
繁丝咽管九霄声，面具腰装百态生。请看一年春富贵，尽?歌舞答升平。
綵幡花胜参差动，竹马泥牛次第排。要看芒神新结束，短裙高履踏翻街。
市井门摊尽点名，当行本色总教呈。架上大书沽酒价，檐头先试卖花声。
迟迟丽日照春空，阵阵芳尘花信风。依依弱柳含娇翠，烂烂夭桃埋浅红。
黄莺飞上花间语，似劝游人邀酒侣。醉烧银烛作夜游，瞬息桃花落红雨。
参差朱邸与云齐，华馆还开阆苑西。发箧有珠皆照乘，校书无阁不燃藜。
烟花影落春星乱，歌吹声腾夜月低。温洛荣河偏此地，旧游?复问金闺。
笙歌何处燕嘉宾，公子西园夜色新。画栋光分沧海月，华堂香散洛京尘。
门临棨戟多嘶马，花簇楼台欲媚人。不唱清平供奉曲，谁知金粟是前身。
小结幽轩傍水涯，此中耕读两相宜。欲求莘野千年志，乐诵豳风一卷诗。
春垄短蓑鞭??，夜窗明烛听吾伊。老来达道应无及，付与名郎佐盛时。
昔时与子共谈经，情分相投北斗城。别我十年身已达，听君一律句尤清。
幽居忽讶高轩过，多病深惭倒屣迎。况遇故人丁大尹，连床同与话平生。
名山千古郁相望，著屐归来鬓未苍。二室玉花飞翰墨，中嵩云气湿衣裳。
高僧诀向峰头授，太史书宜石上藏。十载尚平游岳梦，逢君先为乞琼浆。
霄汉初分列宿光，固陵回首是桐乡。驿程到日齐封尽，乡信回时郢树苍。
莫以官曹殊内外，直须政事抚流亡。老成人物经纶手，遴选应无负庙堂。
登山临水意何穷，度索临橦径复通。绝磴烟炊茅屋里，晓舂人语石崖中。
听歌渐觉邮亭近，问俗翻疑邑里同。归去正当春欲暮，清溪一路木棉红。
远投何地得幽栖，仆马踟躇日欲西。榆荚烟深连瘴岭，桄榔风起暗蛮溪。
梦从游历疑曾到，诗忆经行却寄题。最是客魂凄断处，黄茅疏雨杜鹃啼。
村北村南万竹林，曾逢青眼对嵇琴。人从薇省辞清切，家在芝田笑陆沉。
神虎筐边丹杏熟，化龙杖底碧云深。苍茫野水蒹葭外，谁念相思永夕吟。
蠹简慵披掩绛纱，一身憔悴寄天涯。越乡病忆同庄舄，楚国忧思类景差。
蟋蟀吟低孤枕月，蟏蛸织落半檐花。难成易断还家梦，空有秋霜入鬓华。
边马闲嘶九陌晴，朱门垂柳啭初莺。深宫曲宴先调酪，别院随班预炙笙。
灯玩鳌山宵入市，经谈鹿苑昼空营。十年梦断梅花国，百戏低迷雁翅城。
近郭吹笳远戍烟，荒郊草色远连天。半空彩旆新楼橹，四望黄埃旧市廛。
柳荫高舂归牧马，花飞寒食对啼鹃。销魂不待重回首，谁念飘零十九年。
谢客当年游宴地，重寻芳草步高衢。墙头瓦落残烟湿，门外桥欹积水枯。
蠹粉画梁飞蝙蝠，蛛丝尘壁咒蒲芦。一从江左风流尽，憔悴春山旧酒徒。
绮陌垂杨绿万条，落花时节雨潇潇。班荆坐对苍凉暮，戴笠行逢蹀躞骄。
闻道龙蛇曾起陆，岂知鸿鹄回淩霄。槟榔未效金柈馈，又纵狂歌入二樵。
故国追欢三十秋，晚来避地共离忧。大夫世业唯经笥，处士终身一钓裘。
墓木剑悬期季札，灵床琴在恸王猷。定知化鹤归城郭，不似寻常但首丘。
谢家裘马忆芳年，乱后须眉便皓然。六十馀龄犹尔健，一旬微疾遽难痊。
精灵李贺修文客，筋力渊明下噀田。何处要离堪并冢，几声邻笛泪如泉。
江皋幼客怅佳期，寄迹浮萍过乱离。金尽青楼调笑懒，酒醒凉榭和歌迟。
来宜檐雨萧萧竹，去惜山秋采采芝。南浦斜阳寒汐急，烟郊回首吹参差。
曾谢金门撤绛纱，十年扃户注南华。宫槐秋冷高栖鹤，庭草春深两部蛙。
旧社湖边闲竹阁，清时岭外恋梅花。鸡坛回首多零落，日暮思君屡析麻。
倦鸟思林尚未归，夕阳帘幕篆烟微。影摇翠筱风初定，香泛红蕖水正肥。
吏牍渐消尘土梦，客程先试薜萝衣。不须更假神巫卜，草屋柴扉少是非。
踏上圭峰日正中，小蹊黄叶叠重重。花前未酌重阳酒，松下先吹落帽风。
望望庐山须此老，琅琅郢曲有诸公。丹山老凤西屏鹤，烟淡疏篁月满桐。
峥嵘杰阁殿东头，圣代储才礼数优。四库有书资检阅，九关无禁任观游。
日华暖映三珠树，云气晴浮五凤楼。海上仙山真浪语，玉堂深处即瀛洲。
高台秉烛看剑舞，四坐欢声杂鸣鼓。酒阑罗袖动轻寒，门外萧萧杏花雨。
青绫裙子试新裁，水面风吹拂拂开。舟小身轻波复静，荷花荡里去还来。
浮云日日蜀山头，石濑年年蜀水流。家住瞿塘三峡下，惯经风浪不知愁。
云气茫茫树色苍，千章杰木拥茅堂。真人跨鹤三山去，此日空留翰墨香。
金昌西望即天涯，寒满扁舟去路赊。瓜步沙头莫回首，一江风雪似杨花。
坐倚熏笼火尚温，钟鸣高阁又黄昏。梅花雪后门半掩，豆蔻枝头月一痕。
漫说倾城岂颜色，曾闻化石是精魂。寄君茶碾湘江竹，犹有娥皇泪点存。
柴门春水浴沙凫，袅袅垂杨短短蒲。花勒浅寒迎燕子，雨将新绿入蘼芜。
焚鱼学士谁招隐，放鹤仙人不可呼。欲听黄鹂过桥去，隔烟小鸟唤提壶。
虫声半掩筚门空，短发朝来不受风。日出山光落衣桁，雨余秋色在梧桐。
蹉跎海岳孤筇外，荏苒年华一镜中。万事浮云多变灭，莫将衰泪泣途穷。
泥香江暖燕来时，红白花深桃李枝。草色一帘门半掩，卧看双蝶趁游丝。
朱楼翠阁碧桃花，花底春云拥路斜。蓝水有田皆种玉，赤城无树不飞霞。
佩环犹自怜交甫，条脱何缘赠绿华。惆怅刘郎易归去，重来何处觅胡麻。
力薄慵梳十八鬟，梦回谁与说双鸾。鹅儿酒嫩堪成醉，云母屏凉不障寒。
芳草都从行处长，春山岂是画时残。金鱼笺纸回文句，昨夜灯前仔细看。
重楼燕子隔天涯，五柳阴疏未聚鸦。十日春寒淹雨雪，几番风信到梨花。
横塘水长听莺处，小巷泥深卖酒家。多少朱门咽弦管，沉香火底按琵琶。
莲社疏钟报晓晴，青山落日映江明。一番红紫春归后，新绿如云绕径生。
满城车马看春忙，君独携琴顾草堂。我亦兴来扶病坐，鼠须闲吮墨花香。
驼峰盘炙蒲卜酒，烂醉亲沾陛赐恩。金印累累悬肘后，何言兵出是凶门。
夺取祈连筑汉台，敌人魄丧色如灰。边亭卧鼓休鞍马，每过山前恸哭回。
潞渚冲寒万里舟，主恩犹遣七闽游。空歌斑竹乘青兕，何处沧波下白鸥。
石动馔鲜官舍晚，水晶盐满客盘秋。所思南望琅玕曲，好共张衡咏四愁。
东风花外迓来骖，陋巷荣增草树酣。君既高轩临白日，我犹尘屦走青岚。
寸心几负迎兼送，双脚多岐北又南。别后相思逢过雁，封书应倩白云缄。
自古文章厄数奇，惜公磨砺度年时。淩云枉自誇三赋，避世何堪发五噫。
绕陌昏烟人去远，隔山皓月梦来迟。秋期海上鲸鱼至，更觅长竿理钓丝。
新捧除书上贰车，郁林迢递望苍梧。到时知及春三月，闻彻竹枝闻鹧鸪。
十年萍梗事堪嗟，犹喜相逢鬓未华。州县岂宜清庙器，诗书元自大方家。
黄花暂醉离亭晚，鸿雁同征去路赊。回首吴江枫落夜，诗成须向故人誇。
驷马高车炫锦衣，乡人争迓长卿归。壮游自庆平生遂，勇退谁云此计非。
白首论交偏耐晚，清樽嗣会莫教稀。城南山色如图画，何日相携上翠微。
憔悴容华自监宫，不将纨扇怨秋风。自怜皎洁招时妒，犹奉君恩箧笥中。
鹊散萤沉罢晓妆，为谁脉脉懒成章。停梭愁绪知多少，不道机丝万缕长。
钟山高高淮水深，客乡无日不登临。寒风忽起故园念，征帆便挂长江心。
浮生萍梗本无定，此夜樽酒还同斟。骊歌一曲不忍听，飞鸟吾犹恋旧林。
清时才俊备金闺，何似名高汉柱题。夜值花深银箭彻，早朝天近玉绳低。
绨袍廿载劳相恋，露醑层霄阻并携。谁念一麾天万里，秋风匹马夜郎西。
玉署编摩雪满颠，九重优诏许归田。半挑行李吴江兴，十幅征帆潞水船。
官路暝烟迷远树，西风落日噪残蝉。到家莫忘金台客，鸿雁来时寄锦笺。
团团孤石对层峦，小坐堪留半日欢。僧径曲随虚阁转，秋山间带夕阳看。
行云流水情何远，乌帽青天眼自宽。更饮香醪添晚醉，诸公忘己我忘官。
闽南风物颇穷搜，更为闽南一日留。方伯忽催言别句，越山难尽满怀秋。
轻阴且莫愁时暮，醴酒还堪话壮游。聚散从来非偶事，出门刚念倚门忧。
孤村彻夜雨浪浪，思入荆溪转渺茫。湖海无缘仍返棹，善权有路且鸣榔。
特因赴约反成爽，岂谓寻閒竟得忙。寄语休文莫相讶，好风晴日会须偿。
青青春色起平芜，客路㩦家正可娱。雪映船窗开卷用，风吹江水挂帆须。
丈人已立中朝岳，爱子真还合浦珠。借问南宫趋侍处，何如片玉在冰壶。
藁砧客路作长辞，孤负红颜与岁时。身保一生心似铁，年登百岁鬓如丝。
遥山远水从谁吊，苦雨酸风只自知。地下若逢先主问，已将全节付佳儿。
少小论交至老成，悲欢离合几关情。桑榆正拟同幽赏，书剑那知复此行。
膝下苦违头白母，囊中况乏孔方兄。孤鸾别鹤愁无限，谩托瑶琴诉月明。
落花飞絮自纷纷，岁晚相看独此君。却忆西斋明月夜，满窗清影共论文。
此身憔悴如秋叶，每见凉风只欲飞。想得故人新酒熟，应培黄菊待侬归。
人海何妨一粒藏，身闲稍觉昼壶长。厌将礼法绳腰骨，且看经钞浇肺肠。
画里身黏苍壁色，梦中魂染白莲香。春来最是城西好，拟共山僧坐绿杨。
江村寒月客来稀，坐对梅花半掩扉。灯火最怜清夜话，溪山偏爱故人归。
酒尊欲尽还堪泻，世路无情巳息机。相见不须悲白发，山林钟鼎总成非。
睡起杨妃太液东，海棠初试晚妆红。遏云爱听歌喉响，待月休教花影重。
金屋阿娇犹对镜，玉楼翡翠未开笼。琵琶半掩劳呼唤，司马青衫湿处同。
雁山山下惠风和，野老追随使节过。海气尽消波色定，楝花才落鸟声多。
林烟漠漠春将别，世路纷纷发易皤。借取僧房同一宿，夜凉明月下庭柯。
雁荡诸峰尽向西，芙蓉水落到珍溪。琼枝玉树连书屋，白石清泉带柳堤。
雨过杏川看犊饮，春深草阁听莺啼。眼前即是神仙地，何必桃源更问蹊。
竹屋藏书是隐君，双溪水落碧沄沄。交流转映窗前柳，秀色平分海上云。
碧月影连芳草渡，菱歌声动白鸥群。兰舟晓起随渔父，濯足归来日又曛。
芦花飞处雁初来，万里长空霁色开。淅淅凉风起高木，瀼瀼白露下苍苔。
青天半覆龙宫上，斜日惊看鸟道回。雁荡南头缑岭北，此中佳境即蓬莱。
落日西林树影斜，一川新水上平沙。眼中万事真如寄，湖上孤舟可当家。
银汉不流天似洗，水禽无语浪生花。张骞原是忙中客，西域归来又泛槎。
西岑落叶正纷纷，江上风高起白云。锦席淹留当岁暮，画船摇曳又黄昏。
歌声欲动城边浪，雁影遥分塞上群。共踏紫阳山下路，自知年力不如君。
谢公亭下大江流，子晋箫台落叶秋。九月菊花开满路，一天明月照孤舟。
小姬度曲还倾酒，佳客看山独倚楼。楩梓定为廊庙器，老夫自合住丹丘。
晴峰万叠翠屏张，风景分明似太行。野鸭飞时穿柳乱，春泉濯处带花香。
李侯兴趣山林远，韩子文章日月光。安得携书白云里，画图千古共徜徉。
奎壁光芒夜彻天，两公新命领群仙。金堤晓日联丝鞚，玉署春风醉锦筵。
鸾掖文章瞻具美，鲤庭诗礼属多贤。中丞剩有新篇纪，明日都城作话传。
还携国手出人间，洞里云封玉局閒。却道仙家无岁月，误他樵斧烂春山。
三日斋居到每先，病馀欹坐不成眠。砚池晓滴蔷薇露，土锉春回榾柮烟。
满座清风陶谷茗，半庭迟日李程砖。玉堂官况从来冷，不为诗情减少年。
陪祀频烦下紫清，冒寒长记旧经行。风生古堠惊鸦宿，月满荒城听马鸣。
花鸟送君今日路，溪山回首隔年情。道傍老壁题诗处，定有居人说李程。
白衣庵傍北城隈，闻道诸天宝刹开。古木馀阴笼玉案，石泉流水泛莲杯。
文星向晚曾同聚，词客寻幽拟再来。我欲追欢横槊赋，砚池应散雨花台。
鹇袍鹤发雅相当，况有黄鸡谱寿章。谢院芝兰时自好，鲤庭桃李更谁强。
身偏四圣舒长日，地是三吴快乐乡。一盏一筹应莫厌，与君还醉十千场。
与君相得似婴儿，头白来城且共嬉。红玉印章钤后玩，石楠书榻卧前移。
山衣日晒裁莲叶，井水宵寒浸荔支。长此闭门书即著，转怜曾对俗人时。
荆扉閒掩碧江边，十载愁如水上烟。溪树半含莺语涩，朔云中断雁行偏。
知音几处逢歌雪，问字何人识草玄。敝宅屡迁无足相，飘零还见汝家贤。
青天双华削初成，芳沼移根翠盖倾。雒浦微波交皓腕，汉宫繁露擢金茎。
飘香一比文禽翼，倚棹全翻绛树声。同梦绿房深子夜，见君谁道不分明。
漳河流尽故宫尘，霸气如从马首新。东汉缀旒因有国，西园飞盖若无人。
风悲古冢啼山鸟，日射寒塘散渚蘋。孤客吟边不知暝，建安年后有良辰。
愁寂孤村阅九春，二樵烟霭若为邻。素馨田外苦吟客，红翠声中肥遁人。
一昨梅香薰水部，祇今蓬户笑山宾。采薇便拟行歌远，东就鸿濛问矅真。
满天寒雨问将归，沧海东流碣石微。乡思已驰京口去，宾鸿犹欲岭南飞。
春生石砝尝鲜馔，云起金焦见羽衣。还望台关转寥落，折梅书信莫教稀。
龙目离离垂暗津，渔家灯影共星陈。名香竟日熏荀令，绣被深宵覆越人。
斜汉欲将云树合，闰年贪向月华新。桑田沧海君休问，结袜閒生雒浦尘。
天半孤峰削出奇，莲花倒影入天池。晴云暖护池边竹，芳草春深石上碑。
霞彩荡空山欲动，松阴满地日初移。仙源坐久浑忘倦，莫怪游人归去迟。
湖上来寻一日欢，春风消得旅怀宽。玉壶载酒随山住，银甲弹筝隔水看。
花雨上瞻三竺远，松云高拂两峰寒。忘情潦倒沙鸥社，相好平生几豸冠。
玄飙作雪龙沙窟，万里吹花度南麓。千门九衢堆已遍，翠崖丹壑沾应足。
曙辉寒素积崔巍，中天照耀琼瑶台。羲和不知六龙在，仙人遥乘万鹤来。
依楼傍槛坠深院，轻罗白纻谁曾见。已将弱舞斗回风，未遣明姿让流霰。
城中车马不动尘，党家金帐暖围春。岂知穷巷衡门里，亦有当时高卧人。
恍惚莺声在碧苔，欲浇酃渌觅蒿莱。若言郢曲无人和，已遣先春百舌催。
铜鐎一夜响千山，风雨氛熸尽百蛮。谁向巴渝赓白雪，雕坛元在紫云间。
一丘高卧久忘机，双屐行歌遍翠微。纶挂夕阳春钓罢，笠携残雪晚樵归。
松窗月冷烟霞梦，菊径云生薜荔衣。不用凿坏深避世，山城车马往来稀。
拟迓蓝舆出建章，关东持节倍辉光。侍晨班已联台衮，转饷功曾最庙廊。
钱俎送归瑶水上，诗情留醉玉笙傍。圣明顾盼深如海，不遣乘轺到故乡。
过尽元宵更此灯，太平乐事几人曾。极知鳌禁终雄立，岂谓虬髯已勃兴。
诗自春来初试笔，酒缘病后却粗能。夜深明月真如洗，十二阑干取次凭。
满城桑柘长春风，不数河阳一县红。莫道鸳鸾终枳棘，又看万里共冥鸿。
赐锦身依日月光，呼嵩满祝五云觞。圣明衣被恩难报，愿及垂裳遍万方。
金吾卫士夜催朝，门外承恩赐锦袍。裁就巧随宫漏尽，拜时红近朵云高。
须知左右斋明地，不负东南贡篚劳。经幄史臣频荷宠，骏奔今日愧重遭。
抚卷看梅二月时，一般清气可诗脾。山居未问春深浅，秪道年芳他自迟。
十里山亭一径回，小梅无恙绕亭开。巡檐猛可闻双喜，疑有探花人到来。
与尔同庚三十许，江门风咏亦同春。殊途达塞都归梦，到底江山不负人。
肯信太山无绝顶，更开云谷了閒身。昨来耻独终行独，槁坐樵云只忆君。
寂寂荒村生冷烟，敢期车从枉群仙。钓竿未拂珊瑚树，樽酒重登玳瑁筵。
潋艳池塘芳草外，飘飖舟楫早梅边。高峣滇海留嘉话，剡曲斜川合共传。
为爱梅花铁石心，小坡种得已成林。几回梦绕罗浮月，一曲琴弹太古音。
素质耻随桃李艳，孤标宁惧雪霜侵。谩夸金鼎调羹事，且共西湖处士吟。
新潮何日发吴航，屡听车音到画廊。阶下瑞蓂重对叶，座间仙令有余香。
借筹无计匡时短，秉烛行游觉夜长。湖海尚存交谊在，嘤鸣端不负春阳。
云林海色昼生凉，喜接台星近上方。百粤尊亲归幕府，三朝才望属奎章。
金台远映丹心起，宝殿长留墨汁香。何幸山门逢盛事，天南草木被荣光。
猿鹤忻承语意温，始知轩冕道尤尊。朱旗闪日屯云影，碧玉行杯照水痕。
天禄千秋高太乙，甘棠一树荫祇园。华封愿祝心无限，象阙频沾圣代恩。
涣汗如蒸被体流，日高强起倦梳头。多情一夜千山雨，消尽人间万斛愁。
水鹳长嗥应九陵，山云处处上如蒸。定知谷鲋从今后，不向西江乞斗升。
江暗天低雨脚垂，屋鸣檐泻入枯池。却怜似镜新荷叶，不见鱼跳鹭浴时。
好雨知时五月零，豆苗瓜蔓一时青。老夫亦起中庭立，两眼看一似醉醒。
画槛雕楹焕陆离，雪桃冰李坐含卮。天回广厦流云入，地拥长廊夕照移。
绕砌兰孙誇奕叶，当筵花萼斗连枝。朝来霖雨商岩足，好奏南薰上赤墀。
东风吹暖散千门，浪蝶狂蜂亦自喧。公子名花开别院，佳人锦瑟对瑶尊。
宋中车马交梁苑，洛下衣冠盛白园。此地仙僚时恣赏，春光何羡乐游原。
扬子传奇浪载尊，陶公卜舍漫辞喧。能娱病客三春日，独爱王孙十亩园。
忆昨看花同曲水，只今好客几平原。韶华况过清明雨，管占芳菲信尔门。
云映榴台景甚都，孙枝先梦到悬弧。便期长大扶翁醉，未说辛勤历仕途。
清白敢忘贻燕翼，诗书元足代耕锄。载歌薇省春深颂，参作高门驷马图。
樗栎应无岁月悭，八龙分荫过燕山。儿孙但衍箕裘业，老子何妨水竹关。
万卷芸窗原有待，一图绿野更须刊。东风舞灿阶前玉，满径梅花足笑颜。
种玉开云兴不悭，郁葱由是遍西山。正忻绕膝添扶老，敢妄弃繻薄抱关。
数亩瓜田惭旧业，百年世系待新刊。梦中我见薇垣考，髣似廷评喜动颜。
自是丹山五色雏，至今文采与群殊。江湖浪迹惟琴剑，丘壑閒情有画图。
吴苑清霜枫叶落，楚乡寒月雁行孤。相逢却忆先公事，惆怅才名老宦途。
帻沟溇在扶桑下，海阔云深万里馀。周礼最优箕子国，汉廷宁惜尉佗书。
蟠螭新铸藩王印，綵鹢安如陆地车。圣化大行归复命，赤心应念赐衣初。
江海归来雪满颠，青松老大屋平安。日长宴坐清阴底，松子俄然打竹冠。
四野茫茫云接地，幽禽嘎嘎水连村。明年学汝鞭牛法，只恐移家入鹿门。
秫米秋香足酒材，长歌夜起不成哀。何时推却犁锄柄，白帻乌靴入郭来。
南风南圃绿云攒，满树红堆玛瑙丸。翠羽飞来休啄破，未曾供奉赤瑛盘。
昨夜春风不作寒，幽禽飞下碧琅玕。只应此地无缯缴，不独身安梦亦安。
最爱倪家水竹居，地偏人静石窗疏。去年捲地西风起，不废东斋满架书。
接得刘公一纸书，从容邺瓦滴蟾蜍。锦葵碧筱閒云底，小几疏帘暮雨馀。
池无鹅鸭恼菱荷，岛屿春来竹树多。只许幽禽啼户外，醉眠长日到无何。
河水溺人人共知，公何披发苦渡之。匍匐追留河水湄，追留不及心伤悲。
汤汤河水寒风吹，奈何公死餐蛟螭。箜篌声绝招不来，我独在世徒尔为。
故人十载别平川，清梦时时共钓船。采药重来俱白发，听猿有恨落苍烟。
山头扫月还相待，水底看松似倒悬。竹洞云岩秋老尽，晚晴犹喜两峰连。
九曲溪头问草堂，名山不隐又还乡。画船邀客湖光近，金刹题诗竹影凉。
帷幄十年心最苦，幅巾三径意何长。不知听罢山阳笛，泪向南云落几行。
暄风绿草凤台新，金爵浮光射宝轮。云敛三山澄海气，日华双阙起江春。
衣裳初识龙文阔，导唱遥欣黼座亲。还使故园归兴尽，鸣珂长日惜芳尘。
帝明峻德事明禋，夙夜精诚岂计旬。礼乐百年承古典，衣冠万国仰严宸。
风收雨雾天初霁，春透郊原日正辰。此日晴明真泰景，听歌喜起羡君臣。
钱君手出画梅卷，零风点雪寒芳敛。老干横生色如铁，空山月抹孤根远。
古今谁得傅梅神，开卷琼英寒逼人。漫誇范致能为谱，长老华光差得真。
一幅一枝不为少，逐毫乱落夺天巧。影灭香消破碧虚，含飙出雾何缥缈。
逋翁湖山诗思清，扬州东阁最含情。瘦花数点应难谢，不受江南笛里声。
不问深红与浅红，名园次第暗芳丛。乍随絮逐仍依草，忽向西飞又转东。
嫩碧朝添眉自恨，流黄夜罢锦成空。年年一度开还落，始信隋家剪未工。
诛茅剪棘即吾卢，买得邻畦带月锄。不为庾郎饱鲑菜，年来欲试橐驼书。
梦觉凉生水殿秋，起拈毫素写沧洲。西风底故无情思，吹得黄芦也白头。
薄暮怜欢手重分，山含落照尽成文。园寻白燕当年地，沼问笼鹅旧日群。
淡月疏钟人共倚，冷风静夜酒微醺。深谈真惬如兰赏，不辨山梅入座芬。
玉格冰魂见尚稀，忽惊岁暮思依依。每当深雪偏肥绽，才得东风便谢归。
断板桥边孤影瘦，冷村墙外暗香微。相逢不忍相离别，飘瞥斜枝趁落晖。
土堑为家似燕巢，秋来风雨怕潇潇。马通拾得团成饼，晒向墙头待暮烧。
坡翁文老去千年，潇洒犹疑宝墨传。晚翠葳蕤浑欲滴，浮筠苍霭总生妍。
深根云护龙应卧，孤篱风高凤若骞。展卷不须还问主，词林早已避如椽。
少别老逢情更真，中经四十九年春。青山昨日先君迹，白发而今我辈人。
世数交游诗作證，话生感慨酒淹巡。旁观莫怪多留恋，求旧原非一面新。
十里缄书寄九龄，满椷都是断肠声。生来不作婴儿态，死去深悬父子情。
亭下玄文惟是草，塾中绛帐为谁迎。扁舟载酒娄江上，独记当年歌濯缨。
近见依依引凤凰，不因炎暑沐恩光。玉肌涴汗涟漪碧，素体含风粉黛香。
魂梦凄凉惊岁月，泪痕零落谢君王。天寒自保坚真节，莫倚长门怨夕阳。
战胜归来万虑轻，不将身世累浮名。五湖尽有閒风月，两国今无旧甲兵。
远祸高飞鸿鹄羽，忘机深结鹭鸥盟。春风拂柳吴江上，莫为西施一动情。
赤壁争雄又几秋，江波不断古今愁。风腥远水鱼龙混，草没荒城鹿豕游。
樊口斜晖穿树出，汉阳孤屿接天浮。年光不逐豪华去，剩有残碑记竹楼。
行尽郊原不见梅，一时乡思上心来。故山遥忆鹅湖路，傲雪凌霜几树开。
水色天光带晚晴，泓泓澄碧湛虚明。欲看一镜涵秋影，不著微云点太清。
星斗外穷千里目，波澜中混古今情。落霞孤鹜沧茫里，万顷潇湘画不成。
百顷湖光一镜开，好山多处路萦回。长松落落凌空出，绿树阴阴绕涧来。
晴日暖云舒锦绣，淡烟疏雨暗楼台。吴歌楚舞俱陈迹，惟见春风长绿苔。
自是君王厌万几，凉天清夜梦魂飞。素鸾并驾归瑶阙，广乐旋闻奏羽衣。
蟾兔那知天广大，山河不碍日光辉。翠华西幸蛾眉老，始信人间事已非。
偶访临川处士家，钟山不受片云遮。林花色夺宫墙粉，松叶香分石鼎茶。
心比彦伦须自爱，学如康节厌人誇。何妨共醉重阴下，乌帽萧萧鬓脚华。
去国辞亲二十年，归来哀痛抱终天。心倾葵藿风尘际，泪洒松楸雨露前。
徐庶有怀方寸乱，王陵多恨孝慈偏。男儿立志存光显，会见功成昼锦还。
独骑老鹤下瑶台，冉冉仙衣绝顶来。王子几时过缑岭，吹笙一曲晓云开。
夜深风静水无波，独立江头且浩歌。买酒放怀人醉后，满船无奈月明何。
袁宏泊渚名犹在，温峤燃犀恨已多。明日江头挂帆去，兴来重淬剑锋多。
系马山前崄欲攀，山深忽听水潺湲。烟霞掩映层峦外，楼阁参差古树间。
仙境已知尘世隔，俗人不到洞门閒。我来驻屐仍留句，惊起潜龙涌出关。
今日端阳作胜游，行行马上纵吟眸。几层古塔崖高处，一窟清泉山尽头。
龙去洞寒云气湿，客来风静鸟声幽。石边满把蒲觞泛，顿觉满怀无限秋。
一日风帆驾雪涛，晚来牵缆此江皋。远山云外横千里，新水船头长半篙。
鸥鸟惊飞前渚去，乌鸦又向隔林号。倚篷酒醒寒相逼，唤起山童整敝袍。
古木荒碑对县门，数家烟火自黄昏。河流故绕山边市，驿路斜通郭外村。
烟雨园林梅结子，春风篱落竹生孙。愁看市井萧条甚，丧乱曾经几戍屯。
滚滚红尘两鬓斑，经年为客滞江关。梦驰乡井今归去，恨逐江云几往还。
野色带烟迷雁渚，橹声摇月出龙湾。一樽自酌堪消遣，回首扬州数点山。
岁除灯火夜纷哗，湖海归来两鬓华。旧日题诗何逊宅，今年守岁阿戎家。
梅花与我老来壮，椒颂惊人兴自赊。罗拜诸孙如竹立，笙歌簇拥醉流霞。
薰风初动日初长，红蹙榴花出短墙。旧识不来情思懒，北窗高枕卧羲皇。
十里长亭听马嘶，送君把酒过河堤。离心远逐东淮水，为报平安到陇西。
沙头寂寂晚维舟，词客重来感旧游。江上夕阳诸葛庙，雨中芳草仲宣楼。
天连锦水来春色，云暗襄陵起暮愁。回首可怜梁甫意，一官牢落向南州。
阊阖排云宝殿开，千官鹓鹭早朝回。不知谁献王褒颂，得奉君王万寿杯。
旭彩东飞新献白，嫦娥入海金波坼。窗罅莺喉报晓寒，氍毹惊起芙蓉魄。
篝火添香玉掌温，妆成铢带约罗袢。春风昨夜怜花落，屐绣苔钱认薄痕。
翠尘沃日烟霏霏，彤光飞上干罘罳。谁家高楼锁春色，金铺约户蟠双螭。
东风掠幌鸾绡动，瑶鸭兰温睡初重。起来临镜悄无言，含情自理双莺梦。
梦回生怕守宫残，捲袖移韝独自看。燕子衔春欲飞去，海棠犹自勒轻寒。
帘幕垂寒朝不捲，绮疏结香春较浅。欲裁罗段作春衫，自爇薰垆熨金剪。
烽燧遥天接大荒，高城凭眺晓苍苍。薜萝乍长新官舍，磷火宵明古战场。
秋雨远来江气合，夕阳斜堕澥云黄。三吴事业残碑在，矫首云台思渺茫。
绝顶峰开祇树林，翠微俯瞰碧沈沈。数声清磬落山下，门外日斜春草深。
嘉州名花香触人，调朱弄粉淡含春。沉香亭上微醺处，可怪君王不忍嗔。
马声龙影半天来，月殿霞扉次第开。一自踏歌归碧落，人间空筑望仙台。
一个虚亭倚翠林，亭前慈孝竹阴深。白云落尽花同落，半点残红无处寻。
几回闲夜停机杼，支枕蓬窗风许许。吹尽苹香不见人，绕塘寒月痈癗语。
东风吹春染柳条，晴花卷雪烘不消。陌头小辇轻遥遥，绿波无情漫蓝桥。
小雨生寒暖犹薄，尽日无眠倚朱阁。昨夜梨云入梦香，腰肢舞困秋千索。
长城饮马嘶复嘶，古木寒雅栖复栖。空床独守啼复啼，从军荡子西复西。
广寒宫殿逼清虚，飞跨西梁最上嵎。一水中分涵石壁，两仪高下亦图书。
湖光早幸饶归范，骥足谁希重展徐。拂拂天风到吟腋，恍疑身度雪霜馀。
杨子江心直北船，青灯寒雪是何年。二难谊分犹今日，三益赓歌是旧缘。
膝下孙枝联父子，林中酬献亦神仙。名园胜会君须记，一架葡萄闰五天。
震泽无波风正晴，扁舟兰桨透湖城。数千里路逢知己，三十馀年话旧情。
丹壑沧洲饶我老，清时黄绂羡君荣。希天圣学参天业，珍重平生是此诚。
一鉴方塘浸绿漪，琅玕千树翠交披。波摇日影龙蛇动，风引韶声鸟凤仪。
行听沧浪歌旧曲，坐看淇澳写新诗。直将有斐敷民泽，不谖流芳百世思。
白鹇飞上搆猪儿，鼙鼓渔阳衅已基。金鉴早孤先见虑，却怜风度忆他时。
六鳌为属任公子，尽日丝纶捲钓竿。江畔漱流无一事，逍遥天地看鹏抟。
定脚撑天天柱峰，云翻雨覆自孤踪。谁同绝巘跻云顶，共坐空濛紫翠重。
楼台仙迹古城隅，尊俎英僚胜会初。全楚雄图归指顾，清湘幽愤入踌蹰。
江光蜿蜿晴虹迥，沙渚娟娟野日虚。客子自多云水意，扁舟却羡洞庭渔。
风波踪迹病中身，归卧青山荷主恩。砻石方思豫丘首，赐环何意复衡门。
西风建业追游地，斜日吴江别酒尊。愿托馀光照衰朽，杖藜还绕陆家村。
天岳山前倚短篷，目穷飞鸟没晴空。平生万里江湖念，都付春风化雨中。
东窗小鸟聒清晨，坐拥青绫忆古人。心醉六经千古事，眼看七十四回春。
芒鞋不踏纷华地，藤杖能扶健在身。梅萼茶花待公久，一杯来试雪香新。
银幡赐了敕观灯，次第风光满镐京。看到筵前鸠拂舞，九农春事已关情。
窗西一阵绿云浓，眼见萌芽到拂空。成实不教霜后荐，只因多雨更多风。
十分饥馑十分寒，目见伤心耳亦酸。袖手茅檐对残日，此身犹是论思官。
东风作意辨年华，先酿轻红上杏花。杨柳初生燕初到，春光并属野人家。
下双溪接顶双溪，两岸秋风槲叶低。莫道渔船无泊处，桃花三月认前堤。
禅林灯火话情时，屈指俄惊岁屡移。道路频驱怜我拙，帛书长系感君私。
枕边听雨心常碎，鸟外看云思欲悲。何日束装问津去，西窗刻烛共成诗。
谩驱羸马走西东，十里官亭万里通。巨镇已更今日邑，穹碑犹载昔贤功。
依依杨柳妆春色，漠漠埃尘起暮风。遥忆宋家三百载，不将长剑倚空同。
寻真偶入招提境，览胜频登诘曲山。万古乾坤一俯仰，百年人世几忙閒。
钟声缭绕僧初定，树影参差户半关。兴尽不堪归去晚，恍然身在五云间。
轺车两度海之涯，历历云山眺望赊。鬟髻短裙归洞女，蓬门矮屋卖盐家。
半生不愧关西节，万顷还乘博望槎。赢得耕农笑相迓，道傍争献长官茶。
百里河山附帝居，明时一统混车书。故基遗额犹唐旧，土俗民风异汉初。
但使儿童歌有裤，休嗟传舍食无鱼。几尘落叶纷如许，眼底何人为扫除。
轺车随处逐红尘，一上君山眼望新。尽醉不妨同谢眺，相留何幸有陈遵。
周遭城栅缘江固，汹涌风涛拍岸嗔。当日銮舆深驻辇，道傍休只论春申。
沧海桑田几变过，尚留遗迹此黄河。桥横老木车难度，霜压平沙水不波。
茅屋半随兵燹尽，宦途频历险艰多。古今兴废俱尘土，对景聊为感慨歌。
河流滚滚势奔鲸，南北驱驰一舸轻。捩柁长年频努力，恒饥稚子总关情。
沙尘漠漠山容瘦，风木萧萧雁影横。却忆楚宫今泯灭，路人犹自说彭城。
廿年奔走负山游，此日登临夙愿酬。石洞云深僧梦稳，江门风急浪花浮。
荒台古塔前朝寺，青雀黄龙两岸舟。览胜问奇归去晚，钟声月色共悠悠。
一春白发斗丝长，无奈春归唤酒尝。日晒一林梅子熟，风吹满店柳花香。
汉江初泼葡萄绿，银海频浮琥珀光。消得百年三万日，不妨还醉六千场。
老去风流敢自夸，开筵对客许簪花。百年回首仍春色，三月于人且物华。
乘兴不须憎白发，闻歌犹复恋乌纱。花前莫笑山翁醉，剩有青钱付酒家。
满树春红已觉稀，数枝低阁午风微。裁将织女愁中锦，尽着秋娘嫁日衣。
南国何人歌芍药，东山此日忆蔷薇。中园未忍违孤赏，拾得余芳肯暮归。
几日繁花亦有姿，便教飞尽只空枝。明年有约休孤我，昨夜无风欲怨谁。
蜂慰苦心甘办蜜，蚕羞衰鬓薄萦丝。鹤林纵谓犹堪赏，携酒明朝已怕迟。
妆华倚艳欲无功，到处芳菲入眼空。薄影萋迷聊借月，后时衰谢不缘风。
帘钩淡沲闻幽鸟，篆迹依稀见小虫。清晓关情应不免，数枝惆怅杏园东。
撼白欺红恨已多，新词莫遣雪儿歌。数株欲借群芳后，三月犹看几日过。
锦席剩香留一瓣，银屏深影蹙双蛾。离魂转觉难凭藉，尽日风吹无奈何。
黄华寒倚石嶙峋，画幅萧閒见写真。风雪独逢卢处士，江湖犹忆郭山人。
背郭岩深洞户重，风回云窦袅寒钟。相邀县令飞凫舄，同上仙人玉局峰。
溟海倒空浮日月，台山分壑走蛟龙。期吟胜槩题僧璧，倚遍前林四五松。
负郭岩扉敞石坛，上方门径绕层峦。楼观海日夜先曙，竹引湖风夏亦寒。
林外歌声泉出谷，水中人影钓扬竿。何当雪月烟花候，来共山僧信宿看。
郎马无凭似蟢蛛，也有游丝在路途。侬心好似春蚕茧，镇日牵丝不出庐。
雪中送君君莫辞，长风吹妾妾自知。一从刻臂盟公子，肯惜寒云上鬓丝。
莫问天台落日愁，桃花片片水悠悠。寒窗一闭秦箫月，惹得人呼燕子楼。
长门当日叹浮沈，一赋翻令帝宠深。岂是黄金能买客，相如曾见白头吟。
人间自是语便便，不是春风不肯怜。为寄一声何满子，相思今日尽君前。
安石孤根托谢庭，合欢枝上日青青。悬知雨露深如许，结子明朝似小星。
悲歌当哭有余悲，今夕同君醉始知。却倚胡床禁不得，一时双泪堕金卮。
武昌东下水茫茫，一日扁舟远自将。莫怪人疑桃叶渡，从来难得有心郎。
尊师得道貌如童，追蹑岑崟但使风。毋道姓名千古上，时闻笑语五云中。
开山指顾逢秦禅，行洞应知与蜀通。忧患相仍兼疾病，愿祈一粒发凡蒙。
鲁连谢去都无事，范蠡归来未了心。三十馀年穷学道，而今方识古人深。
先生齿发今如何，我发秋来白又多。若与先生论出处，江门只好听渔歌。
绀宇空悬面面低，观风聊此一攀跻。閒横双眼扶桑尽，细话三生弱水迷。
独立潮头天上下，平临塔影月东西。经行处处堪垂泪，敢道波澄静鼓鼙。
异地金焦江上齐，又如滟滪起招提。水云乱锁青莲合，天地双瞻北斗迷。
尽日皈依留幻境，逢人耕敛问遗黎。相看谁是东南柱，谩向中流握管题。
先朝遗殿碧山阿，偶及追欢并辔过。啸发长风振林樾，杯倾清露下松萝。
瓯吴控带金汤壮，唐宋题封玉牒多。草次残碑苔蚀尽，低回欲去重摩娑。
白云山与碧霄连，至此尘心已尽捐。短舄行迷空翠径，轻衣欲染蔚蓝烟。
九天楼殿虚无里，二浙山川指顾前。更说仙都何处是，攀松藉草不知还。
一函千里贺龙飞，佩取重金下玉墀。夕饮每当冰合处，冬行却喜雪飘时。
扁舟秪载桐江月，匹马还寻岘首碑。便道庭趍应不忝，家传清德畏人知。
稻塍流水是江南，阴壑悬崖午送岚。欲上瑶光楼上望，青松白石系征骖。
晚泊清江思悄然，风沙石濑咽涓涓。客边沽酒逢残腊，雨里迎春到小年。
疏磬忽传红叶寺，荒村多住白芜烟。觉来旅况真无味，兴尽思回雪夜船。
食投荒店宿依营，半月山邮与水程。海外萑符方伏寇，江干流徙为逃兵。
城过五漏门犹闭，日上三竿客未行。满眼风尘成底事，可怜书剑误儒生。
南溟贴汉淼无涯，蚌腹鳌肩万丈霞。怪石沈波生铁树，咸潮著岸尽盐花。
三山浮水人如鹤，五夜冲星剑是蛇。归去黄山寻旧隐，为言蓬岛得金砂。
振衣千仞付儿曹，投老昆冈志亦豪。蟾兔影中丹桂近，凤凰巢下碧梧高。
绕林芝木双虹剑，盈架诗书一褐袍。射策金门看片玉，郤诜曾是冠时髦。
齐盟狎主廿馀年，聚散升沉思惘然。碣石海边双砥柱，金华殿上两诗仙。
宫云苑月还依旧，奕品书评自胜前。万里梦悬何所忆，毕家秫瓮米家船。
卜婚京室凤凰秋，归向松陵拥绛驺。脂辖暖风虔庙贽，机丝凉月献功裘。
乐安经已传麟士，内史名何减隐侯。应念连枝相待日，绿杨红杏曲江头。
闽海当年别思频，风烟澒洞渺无津。每缘旧事悲隍鹿，谁遣馀波及涸鳞。
天末龙光悬紫气，途长骥足动清尘。干城此日功逾懋，萍梗他乡遇转亲。
细雨林塘花气流，长安片碣即丹丘。群公解佩山云起，七夕开尊桂树幽。
玉杵声残河汉语，紫箫吹落蓟门秋。乾坤此会谁能负，吴楚兵戈日日愁。
电掣雷鸣酣野战，水吟龙啸郁云兴。山南月暗全无路，岸北沙明仅有灯。
海内英豪今并起，江中波浪此凭陵。商霖散满焦枯发，野色新添万里青。
尊前红雨飞南山，坐隔牛女河之间。越岁佳期应自合，一望萧瑟总虚还。
萤垂碧草疏帘静，燕入深红画栋间。漫指白云浮故国，忽因清梦落朝班。
露磴盘纡郁万岑，碧山飞映翠华临。鳌飞玉栋浮云烂，鹊隐琼岩封雪深。
石顶有泉时滴滴，洞门无日昼阴阴。簿书多暇偏乘兴，潦倒尊中月满簪。
新畦傍水芋苗肥，玉糁才羹客扣扉。且喜盘餐有兼味，樵青溪畔打渔归。
潇湘洞庭涵太空，诗人行色在胸中。石钟舟畔三江月，铁笛楼前五夜风。
衡岳雁回程可计，苍梧云尽望无穷。凭将一勺龙泉水，远向昭州寿乃翁。
片石丛篁岂在多，丹青只论意如何。若能咫尺看千里，即是潇湘壁上过。
牵牛西转雉楼高，残月亭亭午夜潮。客久不知颜鬓改，一声城角起岧峣。
秦山青截海门斜，万筏凌秋叠浅沙。聚落萧疏耕读尽，潮来潮往是生涯。
佐邑无功自劾归，尚疑趋府倒裳衣。下流应笑难为吏，僻路于今亦有机。
与客解嘲前日谬，逢僧授偈一身非。卧来转觉人群远，惟有闲窗鸟雀飞。
燕京八月风呼号，枯桑古柳纷飘摇。茫然送客感秋思，万里忽忆钱塘潮。
钱塘潮势秋中盛，家家看潮箫鼓竞。星向海门转玉衡，月当天峤悬冰镜。
冰镜玉衡寒荡摩，江光潮气横天河。空迎登丘望远海，安得挂席浮长波。
羡君白舫乘秋风，南眺钱塘烟雾中。想归帝阙誇奇览，定赋观潮大海东。
赤绂元惭鼎贵姿，青毡聊憩共儒师。逢时耻献河东赋，述往欣传邺下诗。
杖履此归閒可理，溪山时眺兴偏宜。相将更作禅林集，笑拈庭前柏树枝。
袅袅晴云天际还，初秋物意倍相关。疏青自映高低陌，湿翠浑流远近山。
久客欲归难引兴，深愁对此暂开颜。虚帘把酒吟佳句，更觉羁情易破悭。
汉阁麒麟思画日，萧关虎豹慕威年。持衡四海方逢圣，抱疾三春忽问仙。
国论喜伸忠彦疏，家声应振敬夫贤。扁舟细雨南归夕，怅望风神瀔水边。
十年旧鹤喜余亲，奇格跄踉信少尘。秪忆江湖俦侣隔，漫怜霄汉羽毛新。
虞罗蔽日虚施巧，仙路乘风不易驯。借问西池故鹓鹭，胡然茄下慕游鳞。
万里河流九曲奔，飞湍千尺下龙门。等閒人心不似此，白日雷涛暗处翻。
广庭春日正暄妍，一树名花玉槛前。百颗毳毬谁织就，几枝琼萼露和圆。
清华公子夸冰格，雅淡佳人拥雪筵。自是明皇沉醉后，梨园遗种至今传。
缅想风流王右军，操觚终日对鹅群。千年旧迹几兴废，徒使游人慨夕曛。
怀古读推川上叟，鼎新重勒壁间文。落成更嘱林僧守，不遣山阴道士闻。
重客临邛似长卿，十年词赋早知名。琴心不作求凰曲，旅思翻弹别鹤声。
把臂论文今夕酒，暮云春树异时情。羡君家住千峰上，雪霁开窗坐玉京。
紫气氤氲满旧关，扁舟湖海戴恩还。倾都祖帐东门外，抗疏声名北斗间。
别业好寻裴绿野，前身应是白香山。即看紫盖峰头水，犹似磻溪旧钓湾。
宾馆初违梦尚縻，讣音俄至欲成痴。岂知十日轻谈笑，便作千年永别离。
鸡絮未陈新穗帐，凤雏空倚旧霜枝。高风几许堪传事，谁写平生入墓碑。
长生何处得真传，径入名山住十年。共说墨符能役鬼，又参丹诀拟升仙。
吹箫坐久云生石，鍊药迟眠月满天。我亦愿游方外者，安期应笑早华颠。
桃花千树绕江干，花里幽居日考槃。曲径开时供鹿卧，方书抄就借人看。
一春草绿蓬门静，半夜云生药杵寒。闻说延年有真诀，相逢先乞九还丹。
炼来仙骨五铢轻，鹤背何年上太清。知是玉皇香案吏，可能还记步虚声。
武帝胡髯已上天，肯留方朔世间年。仙宫似起偷桃狱，且向莲花峰际眠。
步入烟霞数里深，路之绝顶到禅林。天连蜀道山横翠，日射虞渊浪涌金。
心远不闻花外鸟，风来自响壁间琴。白头子建诗先就，坐向三生石上吟。
冰崖雪壑想崟嵜，别后时从梦见之。邺郡清门今尚在，襄陵遗泽亦堪思。
主家留客琅玕旧，震器惊人鸑鷟奇。八景分明似吴下，南音何必效钟仪。
萝径松关自一家，羡君雅志厌纷华。久闻绪论惊霏雪，小筑幽居拟浣花。
约伴荷锄方斸笋，呼僮支鼎旋烹茶。流连不觉忘归去，满地残红落乳鸦。
远山如黛接平芜，白鸟分飞里外湖。宝带桥头开醉眼，江南诗景在姑苏。
暝色遥随旅雁群，戍鼙声动不堪闻。可怜天畔登楼眼，不尽南飞一片云。
朝回困懒坐胡床，无事可消春昼长。寻诗不得欲合眼，啼鴂一声花雨香。
无赖杨花终日飞，穿帘入座落人衣。须怜客子伤迟暮，莫更飞来点鬓丝。
酒筒诗卷足生涯，更爱茅斋傍水斜。独倚东风寻句好，一溪春渌涨桃花。
三叠秋心万里流，萧萧黄叶满汀洲。箨冠芒屩诗翁瘦，并作江南一片秋。
闻君伏枕在虚沟，我亦经旬病裹头。一种黄花风雨里，祗应不似故园秋。
黄鹂啼歇晓阴开，两岸垂杨荫绿苔。叶底轻花君不见，暖风吹入短蓬来。
七宝香台倚素秋，酒阑清切听箜篌。八千里外人如梦，月色经年不上楼。
文征屡北道空南，云锦才华织女惭。宗庙岂能瑚琏舍，蛟龙未许土泥弇。
襟期天合胶投漆，光彩神惊玉在函。不见书来诵书序，相望浑欲泪毵毵。
中山炎烬一星红，全仗吹嘘结义风。风雨吕梁祠上竹，令人千古仰孤忠。
白云扰扰起楼船，梧叶初惊落井边。莼菜谩劳思故国，梨花端合读遗编。
风波浪里宜持柁，歌舞场中莫讲禅。治行秪今谁第一，循良拟是汉家天。
欲买青山与钓船，紫芝鲈脍口傍边。休论昔日非今日，且注长编及短编。
千古采薇成个是，一桴浮海岂如禅。焚香读易心如洗，勘破先天与后天。
行行信步到林头，满眼神光夜未收。一笑出门天地晓，广寒指日桂香浮。
江心突兀应天心，莫则高兮莫测深。鼋听梵音多出没，花含烟雨半睛阴。
风摇古木玄猿笑，月照寒潭万劫沉。随忆十年前夜过，青天白日喜登临。
边报频催馈饷兵，披衣冲晓发南盈。白云远补青山缺，黄鸟初蜚绿树声。
许国素心怜蠖屈，唱筹五夜杂鸡鸣。孤臣万里疮痍境，拭目何时见太平。
系马江梅问楚津，恍然疑假又疑真。吐枝满缀如檠玉，落地平铺似集鳞。
踏雪风情推孟老，调羹手段让商人。南洲相望渺何许，折寄临风意似醺。
六十五年又遇春，独怜过半百年人。难将事业酬天债，莫遣丹青写我神。
箫鼓儿童争闹热，梅花月色共清新。高朋满座人如玉，爱我还须识我真。
吾家前代三登仕，今喜孙枝有凤毛。但保岁寒冰雪操，会看青步綵云高。
一官典教河南去，持赠东风碧玉枝。正好盛年崇德业，日吟卫武切嗟诗。
老桂飘香晚更奇，重开不怕朔风吹。请看璧月临长至，可让中秋午夜时。
江鱼海雁空相报，楚调吴歌久不闻。无那旅怀常抱病，更堪风物正离群。
马融笛里三秋月，王粲楼前万里云。犹忆当时共樽洒，一灯寒雨坐宵分。
萧萧白发遇明时，老我怀人只自知。禁令己孤千石酒，娱情又负一枰棋。
风流赤壁周公瑾，薄倖青楼杜牧之。二子齐安遗迹在，悽凉莫把笛声吹。
三更无寐坐官航，澹月朦胧色似霜。扬子江心泉第一，何妨为煮建茶香。
平生自许有志客，到老返无家可栖。多赖晓风相慰藉，乱抛云气过前溪。
市酤无处典春衫，世态年来百不堪。鲁国两生曾未起，翟公门客岂应惭。
寒催修竹悬青雨，暝锁群峰拥翠岚。何日相传戎马息，老夫乘兴到河南。
莫笑儒官鸡肋微，精庐相对水云西。读书篷底春雨细，别酒楼头夜月低。
鹦鹉醉时丹荔熟，鹧鸪啼处落花迷。白头故旧如相问，半纸新诗亦懒题。
几回醉倚碧琅玕，满袖清风客未还。买砚忽辞朱子里，抱琴又入武夷山。
茶收暖焙园丁喜，布割寒机村女閒。应想故园图画里，石榴花发小柴关。
先生大笔真燕许，绝学从今得重观。钓掣鳌头犹矍铄，杯除蛇影便轻安。
刘伶可作尊拳惧，石勒翻思毒手难。往事悠悠付千古，煮茶聊沃渴喉乾。
醉凭斜日俯苍茫，拄杖明霞水一方。道侧断碑埋屃赑，草中残瓦卧鸳鸯。
烟销林影窥宫雰，江落潮痕上女墙。遗恨弹丸江左地，岳王坟树吊秋霜。
白云弥望涌秋涛，有客西行怅别劳。此去传经犹故国，朝来出饯尽时髦。
舟移剑浦龙光度，路绕香炉鸟篆高。更喜旧游同吏隐，无令芳问隔江皋。
钓龙台近卧龙居，杖屦相逢或问予。为道从无关奏记，遥知蚤已谢徵书。
天风古刻秋声外，月色空梁晓梦初。欲把青铜悬碧落，照人离鬓各萧疏。
白头湖海愧婆娑，高致如公见几何。射鸭堂深明月满，养鱼池迥落花多。
登山不必携红粉，近水还应衣绿荷。从此寄声公信否，鉴江分我半烟波。
少年相约事经纶，未老公先作隐沦。山屐踏残花底月，海螺倾尽瓮头春。
眼前好事三更梦，身后虚名半点尘。我亦本来能晓了，却遭人笑是贪嗔。
怯寒贪睡意迟迟，掩映疏棂影若私。肯与老梅为近侍，呼他名字绿衣儿。
露下空山客袂凉，残荷新菊叠衰荣。池边宿鸟翻林影，竹里流泉杂磬声。
是夕逢秋偏澹滟，何人对月不凄清。香瓯茗碗共深坐，一室萧然称野情。
荜门阒寂倩云封，十载林泉不负公。透海穿山凭楖栗，填沟塞壑任榛蓬。
梅依石壁留初月，竹近茅檐纳晚风。料得庵前一线路，几人脚底订圆通。
木兰花映木兰舟，花自妖娇水自流。贪看堤间杨柳色，不知舟落小滩头。
泽国春生水接连，莺花相送上泷船。青山障日如过峡，黄海铺云欲亘天。
地杂骍刚从教速，官饶纸墨著书便。纲常腐烂嗟今日，经义还应仿昔贤。
扬子江头几问津，风波如旧客愁新。西飞白日忙于我，南去青山冷笑人。
孤枕不胜乡国梦，敝裘犹带帝京尘。交游落落俱星散，吟对沙鸥一怆神。
西风容易卷重帏，堂北萱花不耐吹。何处罗襦埋壮母，至今霜露泣孤儿。
光华到老人咸愿，水菽承颜我合悲。幽思临风一挥洒，溪流南去绿漪漪。
风雨何人来款扉，沧江烟艇疾于飞。正将白首怜倾盖，不管春泥得上衣。
诗句与君争出手，酒杯中我自忘机。伤心万里沧溟水，又逐长风破浪归。
三尺龙泉八尺身，书生胆气欲惊人。亦遣偷儿知我辈，还将直道是斯民。
风连蜀魄东方晓，雨洗荼?昨夜春。白舫望君心若渴，清川照我发如银。
灯下排蓍十八更，神机我祝敢相轻。一时出处虽当决，半月功名了不争。
世事转头常老病，山田计口废春耕。儿童与我添香烛，百拜皇穹祝母龄。
南北东西一马尘，相思何处不伤神。竹边闭阁长无事，犹厌山云软素巾。
使车明日又西南，尊酒离筵各尽酣。故里流连温旧好，盛时经济见高谈。
近海潮头天外白，入湘山色雨中蓝。相思他日知何限，莫惜逢人数寄缄。
长江东下浪如山，阅尽人间几兴废。萧寺门前水更深，碧波半是离人泪。
凤箫吹断夜初澄，云叶离披玉露凝。绝胜洞庭凉月曙，数声瑶瑟度零陵。
孤根曾是老风烟，直节从教雨露偏。忆得乐游原上路，汉陵千树也萧然。
柳州江上柳千垂，柳子当年手自培。到时若见思人树，五马风流别驾追。
四年不见萧元立，遥忆新来满鬓霜。深结茅斋对岩竹，还依泉石种昌阳。
少年同学款茅茨，愁思潸然欲语迟。乍见一惊新耳目，关情频叹旧须眉。
休于象服论今昔，且爱书斋接水湄。从此柳门深掩着，月明乘兴得敲推。
明灭孤檠剩一身，花残时似可怜春。釭昏雨气红将褪，壁带寒烟暗欲匀。
风叶夜猿愁并悄，女萝山鬼若为邻。上林雁足悬知好，黯淡无因得认真。
怜君万里得为官，乱后文章只自宽。儋耳志成双鬓改，峨眉家在独归难。
卜居亦种乡园树，访古多寻梵刹竿。正是爱閒閒便是，随方九节凿龙滩。
小小沙虫羽翼成，群飞盈野复盈城。逢人更会饶长舌，入队公然接短兵。
堂下俨行燕客刺，帐中还学楚歌声。穷檐为尔难安枕，蛛网徒开一面生。
夜行昼伏黠何深，卦象孤阳覆二阴。社畏灌烧偏解托，藤愁中断苦相侵。
欺人砚左常偷水，钻壁灯寒转弄琴。底事永州家易主，依然猖獗到如今。
青蝇无地不营营，鹤馆云房亦寄情。怀妒屡窥帘幕静，含污偏点几筵清。
香闻辟秽肠应断，甘为尝羹命较轻。去去岂须寻寂寞，膏粱羼处尽微生。
宰官难见得閒身，几度空山访隐沦。彩笔遍题丹峤石，布帆两挂锦江春。
溪光有影窥微雨，鸟性无机狎贵人。一宿东风芳草外，庭花如梦又重新。
许询自昔称山侣，近喜文星接远踪。芳径暮沿春涧雨，碧溪清度石楼钟。
已看岩下丛生竹，却数云边旧到峰。题壁预知投老处，沃州无事问深公。
五色肝肠绝点氛，翩翩绝世几如君。时危自守何妨拙，身隐翻怜善用文。
篆体工为周太史，诗才逸是鲍参军。茅茨近对寒溪结，共喜开门笑白云。
消渴文园竟若何，霅川秋色卧游过。门前旧客随金尽，镜里新愁上鬓多。
空观不妨天女侍，小词犹要雪儿歌。君看阿堵神明在，遮莫雄心未耗磨。
紫诰恭迎被宠光，驿亭初日正苍凉。官坊锦织云霞烂，御榻文成雨露香。
九五飞龙当盛世，太平鸣凤在朝阳。群公拜舞天威近，举首红云是建章。
虎卫煌煌塞上开，将军多仗出群材。湛卢光动星横汉，觱篥声残月满台。
铁马沙场精教阅，金城部落藉招徕。功成催入龙廷觐，彩凤绫花拜赐回。
我客并州岁宴时，偶然相见即相知。香醪浅酌还深酌，佳句朝题复暮题。
意气难逢今日好，风流不让古人为。嗟予走马明朝去，雪岭冰崖有所思。
漠漠春江细雨来，江头渔父唱歌回。青林穿去无踪迹，生怕逢人肉眼猜。
闻道裴公返近郊，野堂潇洒自诛茅。城隅古道人孤往，门外新松鹤已巢。
京洛上公时问讯，江潭渔父或求交。向来丹毂非吾愿，白首谈玄任客嘲。
江上轻风吹短蓑，江边渔父动渔歌。漫将芳饵投湖渚，犹恐扁舟惊芰荷。
凫鸭不妨随锦缆，鲂鲨须为掷金梭。濠梁真乐谁图画，坐觉滩声生素波。
贺兰烽火接居延，白草黄云北到天。一片城头青海月，十年沙迹伴人眠。
一入深笼损翠衣，陇云秦树事全非。月明万里归心切，花落千山旧侣稀。
栖傍玉楼春昼永，梦回金锁曙光微。翩翩海燕群相趁，帘幕风高得意飞。
高楼内苑隔尘凡，细雨斜通南浦帆。秪为承恩自霄汉，不关招隐向丛岩。
瑞云偏捧啼乌树，绣拱端居赐玺函。圣孝由来感麟趾，风人因得撰周南。
画省颁膰到荜门，极知雅意笃斯文。独惭浅薄将焉称，细与乡邻族党论。
中丞匡合作三军，佐国勤王海内闻。家筑方城怀拥护，手提雄剑灭妖氛。
黄金结客麾如土，白马防川去若云。霸业会看图牒丽，人臣万里不忘君。
旭日流辉遍绮栊，九宾声彻玉墀东。笙镛奏格青坛外，衮冕回瞻翠幄中。
牛酒赐酺沾万户，虎盐归俎宴群公。微臣亦预晞旸泽，割炙何须比汉宫。
中兴圣主重贤劳，衮冕临轩遣俊髦。宠遇共誇金帛赐，清勤无忝玺书褒。
九霄雨露新春被，一代君臣此日遭。江石苍生望风采，庐山光价两相高。
霜雪云霄空老大，春风玉立翠三竿。分枝散叶清如许，谁合他年引凤鸾。
百二河山拱上游，渡头潮涌集千艘。公门长日清如水，时听阶前吏报筹。
理财经国吾儒事，子去俄惊易岁年。每向北来人问讯，尽多称颂长官贤。
傍市楼台对日悬，春风杨柳拂轻烟。空庭吏散人声静，剩有馀閒理旧编。
邮亭别袂柳烟萦，送送潮门十里程。溟沼开帆双翮健，潞河挥策一裘轻。
行冲雁阵过梅岭，独听莺声入蓟城。惟有天涯留寓客，梦随飞骑绕神京。
炎天病起厌逢迎，借尔深山且避名。偶对野翁忘出处，暂随农侣话阴晴。
林猿乞果时穿木，海月窥人夜过城。赖有流泉能灌圃，隔窗时见药苗生。
书笺药里伴衰年，寥落空斋隐几眠。倦出柴荆非避俗，静依蒲褐似栖禅。
笑谈不觉形骸外，悟悦难凭口语传。远忆听松聊榻夜，梦回千涧落寒泉。
同云黯淡岁华逼，老树轮囷雪初积。瘦蛟起舞冻欲僵，一鸟归栖头已白。
中山有物明月精，睢盱相顾如有情。天寒猎罟不复出，静倚丛薄无人惊。
树傍枸杞枝袅袅，摇落之馀见应少。叶在犹如翠羽滋，实成尚缀琼珠小。
嗟哉植物胡不同，荣枯开落谁能穷。晴窗看画坐叹息，默识乾坤造化功。
京国交游二十年，邻居犹喜往来便。书灯几乞丹炉火，茶灶频分橘井泉。
正拟悬壶施妙术，那堪解组赋归田。一樽送别都门道，后夜相思月满天。
幽轩重构北溪湾，云锁衡门白昼閒。点易晓研花上露，推窗时看雨中山。
捲帘树色侵书幌，绕屋泉声响佩环。燕处超然多雅趣，客来尊酒共怡颜。
昭代崇文礼乐彰，新颁宝训荷恩光。纶音涣汗风雷动，宸翰淋漓雨露香。
总谓圣明宏制度，宁知帝德焕文章。周诗虞史堪媲美，世道应同日月长。
晓棒除书下九天，冰姿玉质正青年。马嘶紫陌东风外，酒尽红亭夕照边。
云树苍茫连汉苑，关山迢递接秦川。从今饯别都门道，后夜相思月满天。
雨后西风散晚凉，一枝仙桂发天香。幽禽似爱黄金粟，飞向花边对夕阳。
夜凉碧落绝纤埃，天府谁将宝鉴开。素彩迷茫摇桂影，玉波潋滟浸楼台。
一醉宁知百丑彰，当时意气自洋洋。朝来酒醒回看醉，恨不人前把面藏。
不禁奸邪禁古书，至愚应不至秦愚。生前遗臭熏千古，不待沙丘混鲍鱼。
起辇苔深天地荒，黄沙白草正茫茫。诸陵亦在黄沙里，未必朱耶是瘴乡。
高秋红叶映柴关，几夜论诗杯酒间。别去故园明日是，寒花开遍女郎山。
龙蛇寂寞一祠存，浊世谁知处士尊。漫向绵山空堕泪，火能烧骨不烧魂。
前年视我山中病，落日独骑骢马来。记得任家亭子上，连翘花发共衔杯。
方喜杏花烂漫开，岂禁风雪两相催。何如松柏岭头树，依旧苍苍映绿苔。
苍茫西望渺无涯，总是朝宗此地来。蜀雪融添春水涨，楚帆飞送暮潮回。
四时蜃气晴看雨，两岸涛声夜听雷。官渡经过殊可乐，乘风冲破浪花堆。
山势周遭十里湖，天开胜槩壮皇都。画船晴泛鸥波阔，玉镜秋涵兔魄孤。
隔岸泉源通太液，中央楼阁类蓬壶。堤边驻马看来久，为爱澄清绝点污。
化工陶铸几年成，形势端然似印平。组绶影留河水绕，篆文色借岭霞明。
尚馀仙迹遗丹井，长捧祥云拱帝城。揽辔都门凝望久，数行飞鸟暮天清。
秋台仙郎美如玉，筼筜旧种金溪曲。密疑晓雨暗湘皋，乱与春云散淇澳。
迩来阊阖逞琅玕，粉署凝碧涵秋寒。朝回爱此半窗绿，何必江南千万竿。
翔鸾翥凤舞旌节，一榻清风无暑热。坐久飒然尘虑消，吟成顿觉襟怀洁。
我家潭边万玉林，别来霄汉岁华深。披图展玩动遥思，与子岁寒同此心。
鲤质嘉鱼又鲫肌，从来物类有相疑。纤鳞俨带三江色，巨口都将一字移。
张翰此时成独笑，陆佃当日未曾知。蘼芜杜若参差地，更在诗人细入思。
魏紫姚黄压画阑，名园三月雨初乾。舞回金屋迎飞燕，宴罢瑶台侍綵鸾。
锦里独怜池馆在，清樽能共子孙看。行云易逐东风散，莫惜狂歌烂漫欢。
尚书归去鬓如蓬，桃李门墙想旧容。不识春风行乐地，多情还到博陵松。
高秋林下相逢日，犹忆天台道上诗。莫向樽前易离别，归来已是十年期。
冀北近来风土别，一冬和气满郊畿。去年记得江南路，冻雨潇潇雪乱飞。
暗里年光此黑头，落花无计水东流。谁将多事分年岁，添得今宵一倍愁。
谁家池馆爱逢新，满地笙歌遏路尘。几日东风在杨柳，长安门外未知春。
二月东风翻作冻，两年春意腊前归。越中儿女燕中长，不识今朝是雪飞。
空江收网雨收蓑，忽听中流欸乃歌。莫是晚来风色好，片帆归去已无多。
出门一笑欲褰衣，华顶峰头半落晖。怪杀平生山水癖，隔溪灯火夜深归。
花落春归可奈何，白头清泪几滂沱。缌山不是西州路，敢作羊昙醉后过。
又作华严寺里眠，一灯无寐故依然。谁知五度经行客，白发相看四十年。
歌声谁放晓江干，万里舟航眼界宽。短棹已随烟浦外，此溪遥接白云端。
行藏手上惟三尺，名利场中总一官。夹径莺花春未老，为君传送到平安。
青壁丹崖照锦霞，名山深处佛为家。高峰想与银河近，好上秋风八月槎。
层楼飞构壮宜都，云影天光入画图。千里莺花连陇蜀，一江风浪接荆吴。
烟霏山色时浓淡，雨杂滩声自有无。几度凭栏倍惆怅，白云飞出寸心孤。
连旬风雨梦林泉，茅舍斜连竹树边。晓起分明向人说，几时江上买归船。
英雄分据国为三，吴蜀风云入笑谈。多病阿蒙终一捷，古城依旧向江南。
花萼楼深玳宴开，诸王马上竞扶回。海棠醉杀无人管，直待渔阳战鼓催。
珠冈鼓岭对衡门，独契金兰永弗谖。鹿豕深山原有待，菊松荒径喜犹存。
游因宋贾曾随牒，好结朱陈已共村。把臂入林从此始，心閒身健且加餐。
离家已是过新年，梦里山川尚俨然。北阙烟花随玉辇，南溟波浪罢戈船。
人非陆贾曾游说，地有珠崖莫弃捐。止辇上书劳圣主，乞归吾欲种春田。
斗魁山下树参天，文定流风几代传。兄弟四人皆好客，乡闾诸老总称贤。
花溪雪霁春摇荡，翠岘云深路接连。金石交情有如此，临分焉敢废诗篇。
冬来卧病厌岑寂，忽忆君家鸿雁行。出门晴日照巾屦，曳杖野路无冰霜。
相逢一笑且同乐，人生百年能几狂。休嗔剪烛夜酣坐，别后与谁拈酒觞。
离亭客散夕阳低，江树依依送马蹄。但使云缄无断续，不妨尘迹各东西。
春山雨过蛮溪涨，晓岸花开越鸟啼。我有一言君记取，归装南物不须携。
鱼文匕首不离身，马踏长安市里尘。重过杨家旧亭子，深悲侯氏老门人。
朱栏易主花无色，青眼逢君酒可亲。同是中郎琴畔客，一般憔悴各沾巾。
京邑贤劳旧已曾，除书重下五云层。事同愿借还非偶，时拟先徵正所能。
花底漏声辞玉陛，江边秋色望金陵。奚囊秀句烦频寄，莫谓高飞雁避矰。
江左才名信不虚，西行待诏上公车。逢时渴望金茎露，为我来窥石鼓书。
七泽风流誇欲尽，六朝秋色赋何如。扁舟泛月逢袁虎，牛渚矶头思有馀。
峨眉十载住不足，南礼潮音北五台。巴劫半生何处是，眼前谁个不如来。
白马山前雪满扉，隔江云树晚依微。津头日日行人过，不见长安旧布衣。
相逢记得入京年，梦破邯郸不受牵。更说莆阳风景好，木兰溪里木兰船。
自将纲铁铸吴钩，一道风霜冻不流。日暮满天风雨恶，不知何处是廉州。
风雨归来问小奴，药栏花架费人扶。黄昏雨歇茅檐月，只有木犀对老夫。
春城无日不思家，风雨经旬损物华。竹色四时长不改，平安先报木犀花。
晓枕东窗睡不来，木犀造次隔篱开。阿田拍手黄鹂到，写尽春风得意杯。
东风披拂满林塘，脚债东山也未偿。扪虱不禁春意动，日华初吐木犀香。
茗碗朝朝怕侍儿，采花莫采称心枝。床敷爱就东窗暖，分付东风敌面吹。
人间花草斗春肥，粉蝶黄莺接翅飞。也爱白头肝肺好，木犀墙下咽朝晖。
名花得见太平年，击壤声高压管弦。化日熙熙春荡荡，华夷何处不同天。
白头无酒不成狂，典尽春衫醉一场。只许木犀知此意，晚风更为尽情香。
老蟾半影秋如水，曙色一声霜满街。白发山人到城府，石榴花下借眠来。
荆溪之南有渔叟，手理钓丝今几霜。秋风拥蓑芦叶老，春雨放棹桃花香。
六旬华发介繁祉，七月绮筵生嫩凉。玉署贤郎致遥祝，寿辞为寄水云乡。
花影摇溪水半篙，晚风送上钓鱼舠。乘流曳转波间线，击楫歌翻月下骚。
元亮此生惟盏酒，瑶池何日更蟠桃。邻封主簿徵诗急，再拜江门致币劳。
白疥相将秃此童，佛头螺子碧丛丛。今朝眼底看蝉蜕，谢得南昌七十翁。
绣衣屡拜渥恩浓，宪府重临位秩崇。此日威名驰列郡，昔时风采著朝中。
清秋鹤化钟山月，落日猿啼浙水风。北望凤台吟楚些，可胜抆泪听哀鸿。
同抱琴书客异乡，巷南巷北见寻常。论交有道伤时俗，沽酒无钱愧客囊。
骐骥夜寒沙塞雨，蟪蛄秋老石林霜。何时重理渔蓑去，短楫长竿镜水傍。
漆黑头颅一府公，骑床哑哑忆南宫。齐竽不觉吹时滥，杜耳生愁别后聋。
家住瀛洲还近路，郡于吴地略偏东。寸心想是多悬阙，纵有湖山在腹中。
柳边旋旋出行厨，酒尽依依忍别吾。散地独君能鹊起，外台从此带龙图。
位尊安定先生上，名任四海狂客呼。肯为东南放风采，定剜天目塞西湖。
寒雪微消画舫轻，晚来适泊豫章城。万家灯火遥看影，半夜笙歌自有声。
佳节催人惊老大，月华照客喜分明。同游赖有知心在，市酒相倾到二更。
閒随明月宿芦花，摇落江南未怨嗟。万里不辞天路远，帛书曾到帝王家。
生离死别太匆匆，兄骑西行我棹东。回首白沙江上路，夕阳黄叶怨秋风。
早春游望过欧潭，青竹红桃水似蓝。钓艇画船山色里，令人只是恋江南。
南宫此日谬持衡，一见高文眼为明。正喜故人能有子，忽闻远别得无情。
名因实起何妨蚤，理会心传不厌精。此去海虞谁复见，读书长日掩柴荆。
儿童两两复三三，奔走如狂也不惭。街火巷灯迎淑气，山歌野曲间乡谈。
太平有象春光蚤，荒歉无虞圣化覃。老我闭门高卧稳，夜游仍恐露沾衫。
万里沧波带白沙，渔舟风起钓丝斜。沧边秋色无人管，半属芦花半蓼花。
飞花无定水东流，绣幕春寒未上钩。十四弦中新旧恨，一时弹作两眉愁。
水到交河咽不流，阳关西去少回头。都将红粉千行泪，博取黄金万户侯。
千点万点野花落，一声两声山鸟啼。记得旧游芳草路，石桥流水竹门西。
年年相送短长亭，攀折柔条又发生。柳叶垂丝如妾泪，柳花飘荡似郎情。
蔷薇过雨绿阴浓，已报新年花信风。午睡醒来帘半捲，数声啼鸟画墙东。
东风无力近黄昏，花事萧条半委尘。开到海棠还细雨，飞来江燕已残春。
扶病寻真宿羽坛，尘踪那识是秦官。山中瑶草传情易，天上琼枝会面难。
华省久淹犹执戟，明时须爱但加餐。应徐零落元瑜逝，莫以风流忆建安。
十日春来十日晴，正宜扈驾历边城。松篁不逐春风媚，花萼相辉昼日明。
双凤齐飞云锦丽，六鳌不动海波澄。回朝正笏详敷奏，天下如今已太平。
马蹄辙迹遍天垠，开国承家喜有人。自古金陵多王气，当今紫塞少氛尘。
鳌头跨海放怀阔，马上看山得句频。济济从官多似雨，长杨有赋莫如君。
滁阳省视又辽阳，明日都门促去装。龙驭九重瞻日月，马蹄万里踏冰霜。
来时朔雪山阴白，归路东风柳色黄。谣俗已知君采纳，回朝敷奏达明光。
杖策来从浙水东，飘飘意气欲凌空。曾经扪虱谈天下，几向闻鸡起夜中。
鲁酒也须佳客共，商歌直与古人同。所知已逝音谁赏，弦绝秋鸿膝上桐。
使者天门万里风，鸡鸣日出海波红。怜予曾抚秦松树，住岳何年更岱东。
白云明月满征鞍，天籁寥寥瀑布寒。读尽君诗三百首，万山瓯括马前看。
楚州秋色在城西，千树梧桐晚雉齐。乱后自余明月好，霜前仍有子规啼。
连山送客悲芳草，向晦斋心对碧溪。十笏一轩书万帙，苍云深隐凤雏栖。
阳关西出草萧萧，长夏焉支雪未消。名士兵闲徐孝穆，将军天上霍嫖姚。
云横赤水调生马，风急黄沙落皂雕。应是太平无外日，翩翩彩笔重题桥。
崎岖磴道傍云斜，望入层崖势转赊。伴我行藏筇七尺，与谁来往径三叉。
烟光澹荡闻啼鸟，树影扶疏见落花。上得岭头足指痛，却疑身是老玄沙。
太常胸次潇湘宽，少年爱写生琅玕。白头艺苑更入妙，笔法近追王孟端。
两家名藻雄吴下，品题未觉风流亚。一纸能令百世传，两竿不啻双金价。
人言画竹非画工，草书结构将无同。谁家高堂名宝绘，徐熙花鸟迷青红。
玉人佳兴松江东，寄图索赋随长风。遥知把玩清香里，正是相思明月中。
拾遗曾客锦官城，独擅当时大雅声。老我漳南还作赋，嗟君淮北久知名。
严霜苦雪松心古，片月长江鹤梦清。潦倒同怀不同醉，天涯徒有报书情。
大常胸次潇湘宽，少年爱写生琅玕。白头蓺苑更入妙，笔法远追王孟端。
两家名藻雄吴下，品题未觉风流亚。一纸能令百世传，两竿不啻双金价。
人言画竹非画工，草书结构将无同。谁家高堂名宝绘，徐熙花鸟迷青红。
玉人佳兴松江东，寄图索赋随长风。遥知把玩清香里，正是相思明月中。
往事繁华一梦中，风流谁识夏黄公。醉倾桑落香浮席，步绕梅花月挂空。
信笔文章綦北海，满船书画米南宫。旧时五里桥边路，杖履何由野趣同。
东风吹柳黄金细，折枝词向行人媚。来时去时同此毡，乡学国学易其位。
杨君升蚤孚奇占，韩公谪后深膏味。长安燕落画梁泥，桥门士启先生秘。
我家去君百里程，忆昔相别今几春。去年幸接同采好，不知俱是离乡人。
君今欲归归便得，北堂健母儿循循。我欲随君恨无翼，愿作江边飞渡云。
大复闻孙擅楚材，久于超乘见龙媒。朅来霄汉甄多士，遂有星躔动上台。
讲业定招沂上士，驱车还访沛中台。此行不负周南使，好遣风云入壮裁。
天造临安胜雒中，西湖浑似化人宫。两高黛抹垂帘见，千里香吹合殿通。
循国千珍天府并，刘家双玉越姬空。也曾回首栖鸦岭，日暮愁云接混同。
沧海横流著此身，中原天日照累臣。明昌大定三生梦，钦叔希颜一代人。
野史亭中遗汗简，读书山下起埃尘。幽兰灰烬今何在，千载空余老角巾。
一朝柴市障风埃，吞炭无由卖炭来。朱鸟咮从何处食，冬青花向几时开。
度恭端帝魂难返，甲乙丙人名漫猜。崩角御亭羞万载，劝君莫更哭苏台。
画省无心久握兰，西湖花月正丛残。共传军府题诗客，肯作吴藩入幕官。
杨柳花时频纵酒，牡丹开后独凭阑。最闲园里征歌处，江左三人管幼安。
金粟风流彼一时，尘编犹见虎头痴。五陵埋骨遗山址，二秀消魂记水湄。
南国烟花方旖旎，上都纲纪正迷离。谁将至正夭魔乐，省识开元十二诗。
泪泻娄江不断流，东仓今日是西州。忽疑清影蛟龙食，瞥见华堂鼠雀游。
壮志未忘酬裤下，豪情常自卧床头。崟崎历落成何事，赢得乡人笑不休。
一自夷氛起大东，仪图牖户与家同。犬羊敢蚀金瓯限，虮虱空劳田舍翁。
卜式异时真许国，弦高他日岂论功。王师行报收辽海，一盏吾当酹殡宫。
能以风流和友声，转于峭独见交情。即看涕唾千金重，不分头颅片羽轻。
柳市莺花悲侠少，兔园膏火泣书生。帷堂一哭知多少，谁把深心仔细评。
前溪送别溪水满，石楠花落蒲芽短。春风无情看复秋，莫学落花随水流。
红蓼丹枫一色秋，楚云吴水共悠悠。人间万事西风过，惟有沧江日夜流。
门生日日侍谈经，独向孙蕡眼尚青。几度背人焚谏草，风灰蝴蝶满中庭。
孤月无情挂翠峦，金炉香烬漏声残。云收雨散知何处，鬓乱钗横特地寒。
去日渐多来日少，别时容易见时难。明朝有约谁先到，青鸟殷勤为探看。
旅馆寒灯独不眠，湘波冷浸一枝莲。何时最是思君处，月落乌啼霜满天。
远水寒山石径斜，宫前杨柳寺前花。红颜未老恩先断，莫怨东风当自嗟。
杏花疏雨立黄昏，金屋无人见泪痕。短鬓欲星愁有效，此身虽异性常存。
关门不锁寒溪水，环佩空归月夜魂。倚柱寻思倍惆怅，夜寒皴玉倩谁温。
春愁冉冉带余酲，珍簟银床梦不成。知子远来应有意，酷怜风月为多情。
幽幽绿树团华盖，聒聒流泉奏玉琴。不必画堂丝与竹，自然山水有清音。
欲写愁肠愧不才，依稀犹记妙高台。问馀别恨知多少，巴蜀雪消春水来。
东望望春春可怜，江蓠漠漠荇田田。绕篱野菜飞黄蝶，糁径杨花铺白毡。
云近蓬莱长五色，鹤归华表已千年。梦回明月生南浦，泪血染成红杜鹃。
道人生意山中足，养得芭蕉四五枝。尽取幽凉供稳睡，还分秋色与新诗。
皎皎从来忌太尤，司花别处与风流。就中根拨无人会，眼底还将物色求。
广文振佩趋朝日，当宁临轩策士时。黄阁侍臣催奏牍，玉堂学士诵清诗。
千花晓日文园合，一铎西风客棹迟。遗老寂寥芳岁换，空山松柏雨丝丝。
白凤翱翔金马边，袖中三策洞人天。莺声上苑浓春柳，药气蓬壶接寿筵。
已见青螺添瑞色，还扪红日赋甘泉。玉麟最是君家好，舞綵偏能养大年。
修竹千竿自闭门，著书兼得避尘喧。猎逢渭水周称尚，殿有灵光鲁独存。
四世丝纶瞻骑省，六朝杖履长兰荪。即看双鹤翩翩起，人道罗江别有村。
老去亲知见面稀，百年投赠意多违。赫号漫漶多经蠹，银烛熹微字欲飞。
最忆园林仍白社，尝言子弟有乌衣。几回读罢秋风过，两鬓萧疏带泪挥。
景帝陵前野草花，也曾沾被旧繁华。只今开遍无人管，付与牛羊卧日斜。
碧碗分来杏酪香，风前浇我渴诗肠。野人今度相辞汝，立马题诗又夕阳。
天官谬选到非才，相府陈情许放回。岂意冷员叨忝去，却从新例调迁来。
亲庭七十年方近，客路三千里向开。遥想故人能念我，题诗留别重裴徊。
一枝灵寿落吾手，布褐纶巾便不孤。林下敢同蒙上赐，花前绝胜倩人扶。
朱藤未见来南诏，斑竹徒闻赠洛都。支离病骨君能念，消得儿童唤老夫。
马嵬坡上草青青，血染妖魂唤不醒。嗔杀当年丞相宅，美人不到水晶屏。
传家谨护一毡青，膝下儿孙岁岁增。松顶云开晴放鹤，溪头潮落晚移罾。
堂临绿野从行乐，路直青霄定立登。几欲拿舟寻旧约，望穷烟树碧澜层。
头白昏昏只欲眠，招呼长荷社中贤。余生待毙鬼门下，良会负期人日前。
畏酒暂辞金谷罚，酌泉重结惠山缘。春湖绿涨桃花水，烦借米家书画船。
数枝沙柳自年年，常忆看花到水边。才薄滥封司马署，家贫惟剩葑溪田。
青山白屋遗先业，万竹孤梅慕昔贤。喜得潘郎词赋好，扁舟同宿五湖烟。
去年已赋伤春曲，曾与潘郎歌断续。细雨梨花烂熳愁，东风杨柳凄迷绿。
今年又赋伤春诗，烧灯华屋雨丝丝。天公岁岁能作恶，偏在春光最好时。
东风阵阵花狼籍，老夫钩帘空叹惜。往来扶病欲出门，门外春泥深一尺。
徐家园里葛家楼，回首繁华逐水流。安得红颜生羽翼，玉笙吹上昆崙丘。
风吹城树散群鸦，万事摧藏感鬓华。旧国自传燕市筑，轻舟宁阻越溪花。
西园邺下难重集，东岳平原忆共誇。谁倚蘋洲怨春晚，碧云新对一江霞。
径僻清斋枕石湾，跏趺镇日对青山。雨晴灵鹊窥檐语，风静飞云度壑还。
政简伺庭无物扰，日长吟箧有诗摊。芳尊可念羁怀否，携醉秋光一解颜。
泣玉归来不自聊，屏居谁可慰萧条。灯前独守庚申夜，月夜还过丁卯桥。
叶落砌蛩偏断续，猿吟山磬转空寥。美人更在南溪曲，欲往从之烟水遥。
万里蚕丛亦浣纱，使君缄赠自三巴。濯残秋水天孙锦，染尽春山杜宇花。
懒集芰荷成短褐，閒过祗树混袈裟。相思几上江边阁，却捲珠帘坐暮霞。
漫向东坡问雪堂，雪残寒日正荒荒。地名自是因人重，客思那胜为国忙。
万古江流从禹贡，一时风力有周郎。召南曾赋甘棠树，谁遣春阴遍楚乡。
校文曾许共燃藜，宝剑将分思倍凄。好士定容鹦鹉赋，采芳还惜鹧鸪啼。
洞庭波阔天真远，巫女云高日未低。赤芾早誇藩岳贵，相思知不隔云泥。
黄绶欣看复在身，却论前事益沾巾。江关乱后馀残垒，棠树春来泣故民。
人情阅世从翻覆，直道怜君有屈伸。巳喜拜恩同雨露，可堪回首忆风尘。
浩然一笑辞知己，万里青天更北行。避暑起先红日出，问程望入綵云横。
腾凌海岱孤怀壮，盥濯江河双眼明。此去功名须入手，施为莫遣负平生。
青门柳色散晴烟，太史风流拥节年。恩诏晓从三殿出，使星高傍两河悬。
虎牢狐岭开怀句，豹袖羔裘忆郑贤。到处王侯应授简，诗成不让柏梁篇。
读书无遇不能休，一话穷途客自留。飒飒枯枝霜满树，微微残腊夜登楼。
二三知己皆黄土，几个生徒又白头。如许老怀那遣得，到门湖水日悠悠。
烹葵剥枣尽相关，坐到昏钟始下山。弟子可知皆白足，老夫焉得不苍颜。
花飞日日何曾扫，柳长村村只未攀。路黑出门灯肯借，画船箫鼓几家还。
百年何负草堂灵，讵使寻常问客星。不种公田仍减产，尚无饥色喜添丁。
人间安用屠龙技，方外曾携相鹤经。空手出门风雨至，也须蓑笠问樵青。
八月幽并百草黄，还闻一曲奏清商。关河今夜皆寒色，陵寝前朝但夕阳。
久客自然迷道路，后时能不畏风霜。吴儿莫说漂零易，未到边头古战场。
驱车来往桃叶渡，渡头歌管喧盈路。金陵惟此行乐地，可惜为官不得住。
我官无事长日闲，之子幽期坐此间。桥上行人俱在水，镜里娇娥别有山。
几行杨柳枝交荫，门外弯环碧流枕。云散仍从几席生，潮来半是阑干浸。
月明艇子摇双双，两岸人家浮玉缸。有时暗泊疏帘下，见尔科头坐北窗。
旋途风雪不胜寒，赖有屠苏对夕欢。纵饮不辞卢采剧，高歌那觉漏更阑。
萍踪会拟五星聚，剑气光腾万里看。上苑风光春色好，看花共约向长安。
楚楚丰仪观国宾，东曹三载擅精神。一经学问由先世，三语风流冠昔人。
彩鹢蒹葭香浦月，仓庚杨柳凤城春。青年事业应能致，独有忠勤善立身。
相知长忆令先人，三世通家复有君。洒翰墨花翻彩鹢，弹冠行色照青云。
文园不但才情艳，洛下应增纸价新。石壁关山分手处，绿波春草澹晴曛。
户部端严秉至公，黄门言论气如虹。早年郡邑声名重，一旦风云步武同。
环佩清班联玉笋，箫韶大飨锡彤弓。君行捧刺通名处，为报沧洲属老翁。
毅魄归来风雨多，潇湘春尽晚生波。可怜屈宋师门谊，空自招魂吊汨罗。
愁来江上柳条青，渔父狂歌忌独醒。高卧梦回青琐闼，相思人在白楼亭。
纷纷簪组满江湄，袅袅东风吹鬓丝。春草绿波南浦路，轻尘细雨渭城诗。
投荒万里愁无伴，倾盖片时逢故知。丽泽此行知有益，子云识字喜多奇。
冬雨坟头蒿已生，年年披草祭清明。晚风吹落携锄艇，又听?辀隔水声。
抱膝聊为梁父吟，忧时空郁杞人心。凄凄霜露催黄菊，浩浩烟波聚绿林。
忍见颓城围破屋，愁闻哀角杂寒砧。醉乡别有清平界，好向中山古洞寻。
花花叶叶正含芳，丽景朝朝夜夜长。何事江南春去尽，子规声里驻年光。
鸳鸯七十自成双，翠袖红颜映碧泷。淮水有时邀玉笛，秦楼无伴对银缸。
梨云入夜长飞梦，桃叶乘春欲渡江。相望本无千里隔，共看明月照寒窗。
翠帐红妆送客亭，佳人眉黛远山青。试从天上看河汉，今夜应无织女星。
银河耿耿夜迢迢，月满关山旅雁高。明日孤帆去何处，秣陵秋色广陵涛。
萍聚长干兴未穷，劳劳亭外起寒风。只今海内称兄弟，半在当筵气概中。
燕子来时花又残，一宵明月两情看。春风吹遍王孙草，门外天涯去住难。
平沙落日大荒西，独立苍茫意转迷。蕙畹兰皋愁晚对，竹垣花掖记春栖。
摧颓杜甫歌朱凤，憔悴王褒望碧鸡。白首艰难随去住，青云容易坠攀跻。
诸侯开幕总临戎，明月閒窥避暑宫。海上兵戈连白塞，中原王气望青葱。
留宾自下陈蕃榻，观乐宁忘季子风。况是登高能作赋，词臣今在大江东。
粤王台北望中原，微雨微云拥塞门。渺渺银河迷月桂，萋萋文锦织天孙。
甘棠壮岁空留爱，遗草他年倘问存。三叹冯唐容易老，繁霜盈鬓可堪论。
楝花蔌蔌柳毵毵，犬吠西邻饷麦蚕。雨过木绵齐放叶，相邀作社到城南。
艳艳春墀发花朵，寂寂春寒试灯火。人日何人清夜沈，玉茗堂前风月可。
向昔登高平远间，满目沧浪无土山。就中有人郑君美，学富文清幽意闲。
信美闲游动千里，如花揽结金陵子。但闻春草为春生，几见情人为情死。
采葛成衣秋奈何，看朱成碧春又过。冉香亭下神姑酒，忽忽江皋离恨多。
哀刘泣玉太淋漓，棋后何须更说棋。闻道辽阳生窜日，无人敢作送行诗。
君门如水亦如市，直为风烟能满纸。长卿曾误宋东邻，晋叔讵怜周小史。
自古飞簪说俊游，一官难道减风流。深灯夜雨宜残局，浅草春风恣蹴球。
杨柳花飞还顾渚，箬酒苕鱼须判汝。兴剧书成舞笑人，狂来画出挑心女。
仍闻宾从日纷纭，会自离披一送君。却笑唐生同日贬，一时臧穀竟何云。
榆关将军紫花额，自言能拂双枝戟。登台望虏识风尘，度碛寻营知水脉。
娶妻胡女能胡言，盗马与官多得钱。石州虽残虏多死，榆林独出兵气全。
顷缘互市边筹假，市马与军非善马。牵过倒死即须偿，就中更有难言者。
余闲老将学耕耘，后来儿子不能军。但愿英雄不生虏，兜零无火更何云。
执手萧然驿路隅，西风黄叶满征车。来分姜被情无限，去著莱衣乐有馀。
丹穴暂栖垂翅凤，沧溟终起化龙鱼。少年一第元非幸，努力平生万卷书。
江流不尽弟兄情，此日那堪送汝行。一片离魂收不住，夜来先到石头城。
二月城南草似烟，二郎齐上木兰船。江行记取云飞处，正是愁人白昼眠。
杨柳青青叶尚稀，赠行空有泪沾衣。他时何处添离恨，水国秋风一雁飞。
南望家山有所思，十年谁共菊花卮。不堪远雁传书处，又是重阳送别时。
秋风消息到谁家，天意分明见此瓜。并蒂巧垂双碧玉，娱宾还放一黄花。
寻常草木灵皆在，冷淡门墙兆已佳。俯仰乾坤无限意，懒将诗笔向人誇。
美人家住古罗浮，铁石肝肠不解愁。羌笛一声清梦破，也随春色到苏州。
垂野阴云一望迷，送行愁问路东西。不知几日黄梅雨，门外青泥没马蹄。
赏心已负一年春，野寺从来别恨新。酒尽沙头催上马，断堤新草独归人。
一径棠花照水开，可怜新病废衔杯。早知别泪多如雨，悔不临岐尽醉来。
诗题画里记相寻，白发萧萧别意深。惆怅十年遗墨在，秋风暮雨故人心。
一枕春酣起较迟，落花啼鸟掩芳茨。涧边南去无多路，有客相过竟不知。
为访高僧浣俗缘，黄花香寂晚秋天。杜公诗句称支遁，韩子书辞慕大颠。
嗜酒许开彭泽戒，吃茶应悟赵州禅。法华读罢心如水，方丈香浮一篆烟。
落花闻道满苍苔，可是东风又许开。洞里白云虽泠淡，不教容易出山来。
山作重围天共低，一滩分水浙东西。云边野菜挑冬笋，客里行厨趁午鸡。
鹤背还沾瀑布雨，马蹄偏恋锦障泥。胜游若许开晴照，为借仙人一杖藜。
高卧禅家白板扉，深林落木鸟言稀。山中孤月寒相照，海上浮云夜不飞。
涧树尽含清露湿，岩房犹掩慧灯微。远公未许开尊榼，聊借蒲团拥褐衣。
紫霄宫殿俯飙台，织铁参差万壑哀。七泽晴云当槛起，三秦烟树八关来。
新题玉笈仙容读，旧锁琼扉帝许开。方朔陆沉将欲去，青骡海上待君回。
赵侯别我何所适，华发远为淮甸客。镇日相逢只独醒，主人笑君太拘迫。
簿书集案山嵯峨，一入官曹事即多。驹隙韶光最堪惜，眼看春树叶婆娑。
有客乘舸自忠州，语不惊人死不休。念我能书数字至，悲君已是十年流。
可怜怀抱向人尽，一辱泥途遂晚收。跨马出郊时极目，春风回首仲宣楼。
形胜杭州天下先，曾持宪节共群贤。江分吴越连沧海，云拥金衢入楚天。
文献彬彬三道议，忠邪历历万人传。他年青史谁收拾，莫使浮名负简编。
养虎自遗天下患，汉高圜转用张良。蒯生好似鸿门玦，不必登坛论项王。
绵山夕照墨云驰，疑似当年纵火时。抱玉卞和双刖足，古今不独介之推。
潞公勋业古今腾，自昔人情有爱憎。千载故庐人敬仰，不闻更说锦笼灯。
奉真门外逍遥观，银阙琼楼倚碧岑。万树古松云气湿，一溪春水雨痕深。
山灵久护黄金鼎，仙客閒调白玉琴。欲访云岩天已夕，杖藜他日约重寻。
茅衡几架隔遥岑，万壑岚光结昼阴。欲抱瑶琴访清隐，寒林无路白云深。
飞来何处是茫然，直拟蓬莱第一天。客入扪萝空慧眼，僧呼烹茗汲清泉。
水声澎湃鱼龙隐，山色参差霄汉连。我欲凭阑歌一曲，恐惊云外旧啼猿。
碧水遥从天际来，两山疑是巨灵开。啼猿归处流云湿，客子来时画角哀。
黄鹄青冥人共语，疏林清磬鹤初回。上方更借绳床坐，閒对松萝一举杯。
扶胥雨霁鹤初回，秋水清风梵宇台。迁客谁怜游海曲，凭虚吾欲入天台。
人间锦瑟宁须鼓，江上芙蓉独未开。珍重临风数杯酒，归期先约陇头梅。
芙蓉云帐望中微，碧树青莎静掩扉。万里蓬萍叹飘转，廿年衣马未轻肥。
楼台几处人吹笛，砧杵谁家夜捣衣。青鸟不来乡国异，关河回首重迟迟。
封章频沐圣恩覃，眼底年华七十三。八座功名劳主馈，九重侍从见宜男。
花迎淑气春方好，蔗近秋风晚正甘。想到高堂称庆日，锦衣华发共清酣。
学仙无骨佛无缘，甘着儒冠坐一毡。入社敢同陶靖节，不须三笑虎溪前。
乾德初升九五爻，使臣颁朔到南交。尚方瑞兽新裁服，炎海人鱼定入庖。
岁贡包茅仍陆续，春归行李亦寥梢。还朝借我南游录，土俗民风要一钞。
西曹社友多分散，独有夫君又别离。雨露九天疏滞狱，关河千里赴襟期。
篇章自爱陈无已，经义多推隽不疑。他日归朝敷奏罢，解装还有几篇诗。
天子临江渡六军，长江无浪天无云。笑杀当年魏文帝，武夫空复有千群。
花间小坐夕阳迟，香雪千枝与万枝。自入春来无好句，杖藜到此忽成诗。
水军队队黄头郎，迎潮直上凌扶桑。已知海若先清道，万里沧波定不扬。
海上秋高朝气清，营中贾勇竞先鸣。迭屿乱翻旌帜影，惊涛尽作鼓鼙声。
沉船斩馘海为膻，潭底潜蛟喷血涎。髑髅带箭逐波去，可道孙恩是水仙。
锦纨爱子亦从军，长鬣苍头总策勋。谁夺强王万金首，帐前齐说小郎君。
五千长戟下淮邳，自是沙洲命尽时。将军欲置平戎鼓，须借鲸鲵腹下皮。
捷上彤庭宠数优，诏分玉带与名裘。麾下偏裨尽稽首，貂蝉笑看出兜牟。
五岭烽烟久未平，君王习战幸昆明。却说将军多胜算，不须文士请长缨。
独承节钺控南州，亲宠由来冠列侯。昨夜轻寒生幕府，赐衣初着紫貂裘。
晴原羽骑簇油幢，绣帽争先蹋鞠场。不惜千金收猛士，欲将尺组系名王。
军书插羽速星奔，邛僰夷王尽款门。杀气三秋清瘴海，轻兵一夜袭昆仑。
山头月白云英英，千峰倒插千江明。手把芙蓉步石壁，苍翠乱射猿鸟惊。
谁其云外吹紫笙，欲来不来空复情。天风吹我佩萧飒，恍疑身在昆仑行。
榷关犹是太平关，洸口英州万仞山。乱后故人为政好，眼前商旅觉心閒。
彤云欲定鸡催晓，紫气飘馀鹤带还。乞食霜须予过此，箫声原不落人间。
九重初起漏声稀，海色曈昽曙影微。花隐玉楼通御气，香霏丹陛散朝晖。
天垂豹尾开仙仗，日绕龙鳞动衮衣。朝罢都门一相送，五云回首思依依。
木兰轻舸载琵琶，共指垂杨问狭斜。乌鹊河桥仙子会，碧纱窗户美人家。
云边买酒还邀月，洞口回船更泛花。却忆盈盈楼上女，独搴珠箔望星华。
长须曾识许神农，复见贤孙继祖风。方寸有馀阴德地，平生多少活人功。
源流不出三因外，天理常存一念中。好侍板舆承母意，满林春色杏花红。
销尽炉香独掩门，琵琶声断月黄昏。愁心正恐花相笑，不敢花前拭泪痕。
南山秋色满东篱，彭泽归家鬓未丝。白酒黄花聊自足，扶筇绝胜折腰时。
晓院沈沈春昼长，曲栏风暖锦屏香。碧纱窗前罢梳洗，金莲缓蹴双鸳鸯。
小娃展图供玩毕，对语雕床情自适。灵鹊枝头报喜声，摽梅正是花生实。
将门豪客城东住，手植梅花三五树。为爱寒香户镇开，坐对梅花日成趣。
风流太守为写真，老手笔精妙入神。半幅溪藤夺造化，枝南枝北争先春。
花如缀玉柯如铁，标格由来自高洁。髣髴西湖起朔风，满林琼树飘晴雪。
豪客幽情谁得知，对花看画两相宜。昨朝留我花下酌，濡毫索取题新诗。
山南碧坡春草香，山下合流春水长。杨柳风前气萧爽，原是田家出牧场。
牧儿放牛依水草，坐石眠云情自好。偷閒学得弄山禽，夕阳在山牛亦饱。
隔崦茅檐旧世居，朝出烟村暮返闾。牛尾何须缚田火，牛角何曾挂汉书。
蓑衣箬笠红尘表，万事忘机心不扰。明日公田布谷催，一犁耕趁南村晓。
盍簪长恨昔年疏，白首过从叹谪居。已喜潮人师赵德，未须狗监荐相如。
向来涂抹真成梦，老去穷愁好著书。郑老襟期更萧散，可能添我共观鱼。
雨涧奔泉决岸沙，沉沉破屋听檐花。尘编满室空生蠹，湿灶无烟祇吠蛙。
三径已荒陶令菊，一廛聊种邵平瓜。莫云回首西城近，何日敲门共试茶。
丹雘煌煌殿阁开，画栏高倚碧崔嵬。瑶池阿母蟠桃会，青鸟衔书海上来。
江国归来雪满蓑，玉虹桥下水生波。空阶夜半天如洗，听唱阳春第一歌。
当年手植近窗纱，正待春风早看花。绛雪生寒迎晓日，香绡透暖绚晴霞。
敢云相国裴公宅，不比仙人董奉家。寄语琼林新进士，朝来载酒好将车。
云锦衣裳玉雪肤，君臣共喜得双姝。不如诸葛粗粗妇，手挈綀裳过草庐。
?霭云烟涧壑深，双松如盖翠阴阴。山中近日知音少，石上谁弹绿绮琴。
越山高步碧云梯，洗墨池寒落照低。仙子已骑鸾鹤去，白团如月问谁题。
天涯一片武陵霞，满眼春光处处花。莫道繁华浑似梦，周南正好咏宜家。
瑶池信杳思氤氲，聒聒春声怪汝频。问道海棠初睡起，风流谁是画眉人。
相国东南第一家，床头遗笏积成车。翠茵醉卧庄台草，锦幛行看董苑花。
月落西城人倚剑，云深东海客浮槎。谪居肯作寻常态，乐事浮生未有涯。
麟绂由来纪地灵，宣尼绝笔载遗经。千年已见河流碧，万里遥看岱岳青。
鸾凤林低栖棘枳，鲲鹏海阔奋空冥。春花满县归来日，玉佩玲玲月下听。
一饭相怜良不易，千金为报更何难。天生豪杰终扶汉，谁在尘埃豫识韩。
阿母淮阳祠貌古，王孙云梦主恩残。登台一掬伤心泪，洒向西风木叶乾。
淡淡东风又落晖，留春不住送春归。无人更上长亭饮，惟有杨花在客衣。
贺家湖上看稽山，影落芙蓉清镜间。天宝诸公同祸乱，四明狂客自高閒。
翠华南幸几亡国，紫气西来欲满关。今我逢君重吊古，酒船明月且忘还。
残局争看一子留，唐臣终不为周谋。梦回鹦鹉谁能识，还倚雕笼说旧愁。
东风寒悄人何处，百里幽闲犹未遇。看春不觉又清明，槛外梨花开几树。
相思心逐东流去，老天肯把韶光驻。陌头杨柳正青青，莫教容易飞花絮。
天入翠宫低窈窕，洞回沧海倒巃嵷。山林著处宜狂客，风雨閒游接上公。
共倚短筇千涧底，独穿高木万烟中。观涛更许云边酒，待月思眠石上枫。
绝顶天风云乱飞，海门高浪近春衣。霸图王气东南尽，尧韭秦花天汉稀。
此地赏心唯汝共，万方愁目欲何依。要知寒食山中意，萍叶江湖几是非。
飒飒西风古壝傍，茅亭息马沐新凉。青林细管空悲切，杲日野池虚映光。
引客同心聊对酒，屏人独坐迥思乡。诸君莫自骄残寇，早晚还看靖一方。
杜陵岁晚不归去，绝域相知有郑虔。送穷但喜富有酒，为客莫笑寒无毡。
恶况閒愁倚衷曲，长歌短咏盈花笺。几时相约月露下，大醉起舞东风前。
入寺松杉双鹤鸣，一时尘虑顿能清。风来竹院秋先到，雨过香台暑渐平。
树里棋枰淹客坐，花间经卷傍僧行。浮沉世事应难定，骈住空门任此生。
酒酣倚阑西日暮，青山当户如高人。银杏树阴不受暑，蔷薇花开犹是春。
目送云霄瞻羽翮，手扪河汉近星辰。莫欺老子才情减，还据胡床岸角巾。
亭子新开片玉东，冯虚举目送飞鸿。水穷鳌背三山小，云澹蛾眉两黛浓。
诗咏墨华怀贯老，记存奇字忆扬雄。知君览胜多佳趣，尽在秋风落照中。
不能捭阖与从衡，啸傲丘园养性情。燕雀安知鸿鹄志，麒麟终异犬羊生。
茅櫩雪霁书声远，楮帐风微梦寐清。但愿太平身健在，一犁春雨课儿耕。
幽人读书茅屋底，况是前朝忠孝家。宛若商歌出金石，又如长啸隔烟霞。
风传清漏音相答，雪洒虚窗韵更嘉。洛下诸生应效咏，却怜司马听琵琶。
梓树峰头日色冥，杖藜徐步过岩扃。道腴已味中边蜜，心定能驯大小青。
阴合竹窗云散漫，声来草阁雨淋泠。也知丘壑因人胜，未必山川自有灵。
太息神州巳陆沉，归营别墅掷朝簪。閒居自得安仁趣，乐志仍存长统心。
架竹依垣开鹤庆，凿池引水置鱼罧。谁云国内无知己，周鲁高风重可寻。
玉树参差障羽幢，旧愁如水漫春江。葳蕤锁合收银钥，窈窕楼空闭绮窗。
亸凤横钗终作对，舞鸾窥镜强成双。绣屏倦倚看红豆，满眼相思意未降。
横雨狂风二月馀，柳塘犹未动春锄。花明兰渚宜垂钓，月暗芸窗好读书。
百里荆溪十载违，相逢谁道旧情非。病如梦里予初寤，画在诗中子亦归。
两地青山歌响应，一星南极望依微。凭君再订登高约，听罢沧浪共振衣。
城南飞盖早移家，河上层冰晚渡车。携鹤未须誇赵抃，载书聊复似张华。
霜寒古戍闻边雁，日射平皋见海沙。绝爱水曹诗句好，不缘东阁看梅花。
灵沼溶溶雨欲飞，水东林苑望中微。云光倒涌金堤去，寒色遥从锦树归。
诗出镐京歌在藻，地因龙首忆承晖。君王自是稀游衍，鱼鸟无从识画衣。
能使新声入旧词，秋风江上夕阳时。晓来定有花含泪，莫向尊前唱柳枝。
览画俄惊十四年，墨痕山色故依然。醉乡蓬岛知何处，酒量诗怀只似前。
吴门飞雪正纷纷，酒暖红楼此送君。归时射雁如相忆，熊耳山高隔暮云。
竹林深处有桃花，一半临风一半遮。尚忆春来三日醉，晓烟疏雨卧山家。
曾随正德年中驾，亲见昭阳殿里花。燕赵悲歌何处觅，旅魂飘泊楚天涯。
风光梅菜俄今夕，乡井椒花自远天。筋力故山嗟已尽，不须营到杖头钱。
中酒闲眠日掩扉，弄寒窗雨故霏霏。花怜经眼关情剧，游忆同心见面稀。
江上一番仍节换，天涯何处不春归。遥知弱女千山里，乍改罗裳定湿衣。
婆娑枯柳尚毵毵，白发青骊泪满衫。一路残花仍汴水，十年春梦落江潭。
黄河岸徙孤蓬直，明月巢空越鸟南。旧侣重来余半死，敢论生意叹何堪。
生死论交二十年，他乡消息总茫然。新诗刻烛还成泪，老兴将灰未灭烟。
今夕樽前拌玉倒，别时衣上有珠悬。衙斋天与闲人作，好办饥餐和困眠。
幽栖元不厌山深，把臂何人共入林。树下凉风中散客，窗间白日上皇心。
青苔果落空庭得，流水花香别涧寻。但恐鹤书知处所，不容高卧只如今。
招得无家一布袍，留连酒圣狎诗豪。林端水聒归潭静，云里峰来跂石高。
晓案晴光研竹露，夜瓢明月煮松涛。山中入夏先凉冷，便约湖心弄小舠。
山中还往亦无期，行乐何缘不暂随。顾曲那禁穷相眼，狂言容迕破颜时。
一群娇鸟花相逐，四壁寒蝇冻似痴。少小也谙曹植舞，灯前长袖自倭迟。
徵歌排日斗妆新，买笑留欢不计旬。倾国总矜堂上艳，逢场曾作坐中人。
玲珑争劝尚书醉，啄木谁言学士贫。省识春风向来面，沄人宜喜复宜瞋。
游丝无力罥春长，急盏从挥白日忙。烛下邀来偏巧笑，曲终不见只颠狂。
迷花未散尝侵晓，和雪难教更引商。浣处似闻遗石在，相逢或恐是同乡。
琅玕亭亭耸高节，飒遝凉飙舞苍雪。未从天上制箫韶，且向人间洗炎热。
千崖万壑寒飕飕，五月六月疑清秋。凤鸾欲下栖不稳，飘然飞上青云头。
急买丹铅付画师，从来花谱不曾知。玉壶赐与灵芸泣，赤汗传教虢国骑。
纸帐夜寒添蜡炬，明霞秋晚蘸涟漪。西南两叶文鱼戏，粉蝶蜻蜓未许窥。
淡妆浓抹总天工，两象收归一气中。太白青霜明紫阁，洞庭秋水下丹枫。
临池对影奇生偶，背面闻香色是空。偏袒袈裟频喻法，欲从高座證归宗。
锡马彤弓出尚方，褰帷衔命镇炎荒。烽烟两道销黄钺，士女三年化衮裳。
开府声华瞻北斗，重臣家世本南阳。霜风不动辕门静，云汉昭回海日长。
秋高边海迥无尘，声教覃敷有世臣。南国巡行同召伯，东郊为政借君陈。
歌钟待锡承丹券，宵旰无劳慰紫宸。长白中嵩佳气并，累朝藩翰又生申。
枌榆系籍盛朱轮，三锡殊方秉大钧。万里东南分节制，两年山海静烟尘。
鸣条风歛秋雷薄，触石云生化雨新。南极近临牛女次，青天遥望紫微辰。
尘世何年谪岁星，玉为神骨鹤为形。时逢茅氏开秦腊，定有麻姑访蔡经。
丹诀著成藏石室，古槎閒坐对沧溟。山中甲子都忘却，惟有梅花记丙丁。
禁城宿卫羽林郎，天语亲承镇海疆。两代分符仍虎竹，一家专阃并龙骧。
军麾暇整蛮烟静，寰宇休明海日长。云汉昭回南斗灿，年年长对紫微光。
云母溪边是谪居，前身系籍在蓬壶。冲星旧配丰城剑，照乘长光赤水珠。
天上玉龙衔宝箓，云头青鸟授真符。绮筵谁荐香华膳，知是麻姑与鲍姑。
百蛮开府贤从事，数载前筹副德音。名署皂囊书凤诰，赋摛玄藻重鸡林。
尊中常满招融客，门下何烦散薛金。咫尺荆州浑未识，澧兰空自发长吟。
庵门相望是花田，风景宜人好泊船。潮水绿侵杨柳岸，晚霞红入荔枝天。
僧逢旧识供香茗，客有新词被管弦。乐事良辰难并得，大家沉醉暮钟边。
笑看车马去堂堂，玩愒人间岁月长。文似健兵能力战，才如良贾只深藏。
烟波一钓非无具，花柳孤村自有庄。沧海遗珠留不得，随龙飞起落清湘。
东归三载别湘潭，岂料都门重解骖。风近香车清阁道，云移宫树拂朝簪。
高台气转鸣丹凤，叠巘春浓滴翠岚。老去客怀倾未尽，更期朱绂在江南。
喜诵逋仙香影诗，偶从画里见南枝。冰花烂熳开无数，好似孤山雪后时。
老鹤迎人作意鸣，三年前是一般声。别来何物不经变，知尔于人无所争。
旧侣分飞怜独立，故交相遇倍多情。卫廷岂少乘轩辈，谁卧长松梦玉京。
医巫闾是望中山，指点残黎惨淡间。北镇祀谁凭享殿，南冠人尚恋榆关。
光熹往事伤心久，刘杜征魂带血还。惭愧高冈祀李靖，纪功碑断藓花斑。
秋海霜天放眼青，雪衣丹顶破云轻。缑山便欲辞尘世，华表宁堪寄好声。
赤壁夜深人未梦，沙场箭落客空惊。不知何日能归去，直到珠楼十二城。
团圆才放此宵奇，谁解翻逢正蚀时。点缀未惊仙女梦，昏迷空障桂花枝。
运衰多在清明世，身贱何须诡怪诗。从此不教情着我，任从欢合与悲离。
爱伴清香养此情，只因性懒却空庭。带长方绕纱窗草，水煖惟生石沼萍。
琴韵凄清春有恨，花魂寂寞酒难醒。名园雨罢风光好，应许诗狂乞素馨。
生来事事可伤心，开口何曾有好音。自是不平方叹息，休嫌未病学呻吟。
元猿叫月霜初冷，杜宇呼春血不禁。满眼豪雄都得意，谁能为我泪沾襟。
别后惟轮月到庭，酒妨多病得常醒。落花更觉伤春切，啼鸟那堪着耳听。
运去君能安困阨，年来我亦歏孤零。一灯话旧浑如梦，相对无聊尚眼青。
昨夜江中雨洗车，梦回宫禁忆东华。化生盆里曾留种，乞巧楼前未散花。
鸟鹊已成天上路，江山还隔海边家。无情离别心何许，要借当年奉使槎。
昨夜春堂倒玉卮，诗歌奏出十分奇。东风醉眼花偏好，明月看人酒更宜。
自信生来惟爱笑，深渐梦里未曾知。兄酬弟劝何妨病，今日重逢莫厌迟。
尘里浮生度岁华，谈禅半日见无涯。惟凭静坐思三教，每遇高僧话一家。
定慧不闻反舌鸟，色空聊种佛桑花。雅知宋代东坡老，午夜晴天吐彩霞。
祝子生孙喜更赊，始知为瓞胜为瓜。拟分座上金钱满，来看风前玉树斜。
诗学早传韦孟业，德星偏聚大丘家。佳期忽与春争到，正及雷鸣二月茶。
朝罢金銮是醉乡，香炉飞瀑晚苍苍。布衣早悟云泉兴，不到秋霜满夜郎。
银瓮閒倾采石春，水天凉月夜无尘。如何翠辇西行处，凝碧池头照别人。
澧云湘水思悠悠，捐佩空歌总是愁。自负山林幽隐性，不教人见也风流。
垂萝书室隐清秋，千丈澄湖一叶舟。回首上林春物早，未应长被白云留。
雪净阴山片月微，数声羌笛起依稀。不堪吹作梅花调，多少边人尚未归。
西风吹袖玉颜酡，摇落襟期奈尔何。一自雁池清赏后，梁王宾客已无多。
行辞女伴出深宫，玉泪双垂向白龙。几度毡庐歌酒夜，胡王空惜旧时宫。
山雨潇潇静掩门，绩灯影里戏儿孙。棕榈叶上声声好，不似天涯断客魂。
山中酒熟蟹初肥，寂寞怜君问竹扉。莫为家贫便分手，出门应是故人稀。
英豪得意在芳年，绣豸轻罗草色鲜。忽日偶乘骢马过，六街人指似神仙。
山外青山云外云，绿芜芳草杖藜痕。人间此景不易得，春风绝似桃花源。
二顷潮田荒不荒，骑牛人恋跨飞黄。也知伊尹莘郊乐，绝胜苏秦相印忙。
门外水苗生处好，鼎中云子熟时香。殷勤寄谢浮萍草，漂去漂来梦一场。
腊尽风和想浴沂，沧溟聊浣旧尘衣。投壶莫问输多少，愿博江门一醉归。
报得韩仇树汉功，也曾安受列侯封。若教信越长无恙，未必山中有赤松。
澹云微雨罨楼台，三径琴樽傍水开。花木百年犹似旧，江湖二鸟恰同来。
讨春尚有香车集，授简欣看玉树才。更喜嘉禾诗画客，北窗跂脚共徘徊。
荆门日午唤人开，步出林亭石满苔。昨夜山中风雨恶，一溪流水泛花来。
幽亭斜日乱松声，下有沧浪可濯缨。求友花间黄鸟出，垂天城上夏云生。
梁园作赋千年事，河朔衔杯万古情。莫恨风流吾辈晚，邹阳袁绍汉时名。
韦曲高临汉苑开，城南连骑紫宸回。闭门流水花间过，倚槛青山席上来。
客难似矜能避世，子虚谁见不怜才。若论承宠无先后，安得吾曹共酒杯。
四愁汉调犹平子，嗣响郦炎格已休。阅尽盆渠都是水，何曾日夜大江流。
写易台边五粒松，古楠高竹重谁容。亭心仙液流名派，湖面青螺立几峰。
一笑却疑天上下，两翁真似梦中逢。对床短烛商行止，世事那堪老去慵。
为别仙灵岁始开，卯桥惊与燕同来。遇奇幸遂高年约，分浅翻思半路回。
阳德亨时虞凤舞，山人去矣旅猿猜。羊裘未必高天下，汉将图形旧有台。
鹊喜晴栖碧树颠，相门盛事应新年。赤松道出羲皇上，绿野公于梦卜贤。
希阔茂恩看独拄，泰平奇遇属无前。分明羔酒温存地，己报徵书下九天。
井缩江浑月许深，麦畦汲断转难任。金鸡诏下方瞻日，海鹳晨飞正作阴。
军国四朝还宋相，傅岩三日是商霖。午桥物色閒评较，青杏红樱欲满林。
柘叶鸠鸣昼作阴，敬亭山近转难寻。太音己续二公响，长梦犹悬一老心。
身倦台衔羁颇厌，疏归圣泽被还深。蟹螯白酒重阳候，笑插黄花欲满簪。
孔林瞻奉七旬年，驿使公诗简并传。异事任城天独借，当时闽海梦长悬。
纲常一种观风地，道义三章伐木篇。愧老误知犹浪出，壶南山色正悠然。
倦起庭心落素霞，玉枝残雪缀晴葩。未投洛下姚黄本，疑有人间萼绿华。
雨白似欺吟鬓短，风香时带舞衣斜。品凡莫倩妆台问，幸不杨妃解语花。
驹隙劳劳催短景，羊歧扰扰混迷途。岂知泰运逢今日，犹有山人话昔吾。
元礼望高还党籍，康成老去尚门徒。清流一种斯文恨，吟对庭心夜月孤。
使君仙棹且徐开，岐路离筵未忍回。乘月遥从石梁度，看霞几过海门来。
郡中共识宣城藻，阙下谁怜贾傅才。吴越相望一水隔，思心日夜向天台。
同是西京作赋群，省中年少特推君。早承恩宠遭时妒，误落风波几处分。
白首相知那可说，红颜薄命古来闻。越禽更接卑栖羽，犹恨南枝隔暮云。
忽忽流光又此辰，此中何意复经春。君应地下怜诸幼，我合愁中过六旬。
五鼎不消明镜恨，一灯翻忆布衣贫。东风得与同归便，自斸青松荫两坟。
世家自古高东鲁，道德流传福泽深。扶老日携楷木杖，观书时傍杏坛阴。
沂南别墅花如雨，阙下孤儿泪满襟。相见昔曾交一臂，临风那忍寄哀吟。
卧病青山空复春，每依杖履惜芳辰。异世繁华那在眼，故园风景正相亲。
穿花蛱蝶元相并，点水蜻蜓故傍人。传语风光共流转，百年清赏并吾真。
荆扉俗远怜幽僻，永夏无心祇昼眠。桃李不言通鸟道，莺花寥落自风烟。
侧身天地更怀古，回首云泉甘寂然。尘世漫留风格在，逍遥拟赋卜居篇。
枝英秀发亦擅场，银白金黄细细香。一种幽情吹不尽，世人虚重百花王。
壮哉骑马出居庸，转饷归来倏过冬。敌境尚闻传夜柝，汉屯谁复事春农。
发随驿路年华改，酒入旗亭别意浓。莱色更深伊洛地，使君何以慰喁喁。
鸡鸣拂旦羽书闻，玄武湖前太乙军。樯似邓林开楚望，骑随吴练蹑燕云。
野晴他日游安石，涛起从来怒伍员。独有子牟瞻魏阙，月船烟岛思纷纷。
飞扬裘马各游秦，拂袖俄惊海上春。三洞稍酬新日月，五陵犹记昔风尘。
纷纭白眼空调世，濩落红颜已让人。闻道如花仍共载，若耶溪色定谁亲。
一舫朝移入画图，亭前苏小斗摴蒱。徘徊十里春湖色，忘却吴松旧钓鲈。
燕台征骑早春时，九陌青青折柳枝。玉节星随周使者，朱陵云识汉官仪。
澧兰尽入词人赋，湘竹宁忘帝子思。鸿雁从来飞不到，天涯何处问归期。
销银缀锦似闻香，娿娜深烟映画墙。为奏清平供奉曲，折旋应得侍君王。
芍药开时三月过，京华五月见犹多。云栽露种元相异，雨骤风狂奈尔何。
长安日日走尘沙，春尽多时不见花。蒲州公子能相送，醉倒东山处士家。
风起中流浪打船，秦人失色海云边。也知赋命原穷薄，尚欲西归太华眠。
轩静琴清风撼棂，香烟初直酒初醒。丁宁鹤语来华表，髣髴龙吟隔洞庭。
织女停梭天上泣，湘灵掩瑟月中听。改弦别作梅花弄，碧落云消白露零。
仓皇竖子急招呼，岂识西风是逆途。雨脚不收江浪白，野夫今夜伯淳庐。
绝巘精蓝半夕阳，清尊别思倚苍茫。凭栏顿喜云霄近，结驷毋惊道路长。
池拥双龙元是剑，天回北斗尽成章。因窥雁塔岧峣里，似有题名在上方。
匡床燕坐坎离交，冰缀霜髭口欲胶。煖老正宜丝作毯，逸居那敢树为巢。
饥禽战羽时僵仆，猛虎摩牙夜噭哮。造物屈伸端有数，醉歌自把唾壶敲。
石发森森照水寒，绿云摇动紫瑛盘。归来不道清如许，疑在君家画里看。
叶叶都含淡墨痕，窗前生意蔼然存。摩挲九节如堪斸，误遣山童为洗根。
初从白豸换金绯，遥拜彤墀达紫微。外省中台无别署，求才买骏本同机。
秦关百二沙场迥，渭苑三千塞草肥。龙种不缘常在野，云车留取待骖騑。
乐天知命夫何忧，不道身如不系舟。万折山随平野尽，一轮月涌大江流。
横风斜雨掠荒邱，十五年来老楚囚。垂死病中魂一缕，迷离唯记汉家秋。
薝葡胎玉破新函，白发簪花老自惭。冲雨摘来安枕上，香熏华顶老图南。
平塘梦断夕阳红，曲槛容遮五夜风。一点春愁分不去，当阶斜睨锦熏笼。
有客携尊访薜萝，幽居三径晚凉多。莲花未觅游仙棹，石舫聊成隐士窝。
宾主几人同李郭，园林此处少风波。留连不独观书画，更有游鱼解听歌。
形忘肝胆话俱倾，不醉难消邂逅情。别后此心君自见，相思何处托鸿声。
离家尚忆岁华新，正及淩江已暮春。未负群贤脩褉事，开尊犹对素心人。
春意渐深三月三，故人相见又春衫。与君且醉淩江酒，不定风尘是去骖。
咫尺东洲去不回，小乔踪迹费人猜。非朝非暮非云雨，魏帝无方拟夜来。
乔婧轻拌金缕衣，杜秋断送少年时。如今纵有青楼约，长恨无花空折枝。
濒行解赠别前楹，别后那知薄命倾。扶我梳头从此绝，不关结发也伤情。
闻道乔仙委蜕时，痛熏鲍艾损蛾眉。纵然白獭膏能觅，谁起卿完似玉肌。
小乔茹淡意偏谐，蕙聚同甘愿早乖。我忆微之伤逝句，为君营地把香埋。
芳魂零落黯松楸，颠倒华山泣断丘。命薄只教千古恨，一翻风雨一翻愁。
昔看才艳压仙班，今寄孤坟寂寞山。词客共怜冰玉骨，新诗凭吊满人间。
春原细草碧萋萋，怅忆张乔泪眼低。前度飞觞听艳曲，繁花销尽鹧鸪啼。
藓满瑶阶绿作茵，春来纤履步芳尘。玉儿身去苍烟暮，零落金莲不见人。
绿鬓髫髫张倩娘，才华未嫁早凋伤。无情相及犹应哭，何况人非阮藉狂。
桂花蕞里构书巢，芬馥天香压露稍。幽独羞随桃李伍，清妍不变春冬交。
羲文大易心先契，孔孟微言手自抄。卜筑他年如许我，移家十里旋诛茅。
想象当年怀璧时，剑横渭洛鬼神披。独怜版籍终秦献，长使英雄泪满颐。
七年弄影笑何功，握手逢君又孟冬。诗味直从江浦醉，墨痕须固玉台封。
休疑美玉栖顽璞，几见繁花舞乱风。坐我池亭看镜水，白云何处觅高峰。
松筱随风如意舞，石床杂藓五色组。悠然醉卧了不关，一梦落尽桃花雨。
合惜秋波不可医，芳心不灭欲何为。绮窗晓日迷青镜，金谷春风谢紫卮。
绝望远山空旧恨，传情无地罢新知。琵琶记得从前谱，一曲娇歌泪暗垂。
一壶春酒对红炉，十月初寒慰老夫。云影满窗松影乱，雪花点地柳花铺。
弄孙清夜歌唐句，教子彤庭效禹谟。一枕游仙欢赏后，楼台深处拟蓬壶。
万顷长川入望平，烟开渺渺澹虚清。翔鸥飞鹭茫如失，落絮游丝迥未明。
极目晴光霜练净，迫人寒色玉尘轻。悠然太素还千古，一幅齐纨画未成。
春入清明自可游，窃将乐事脱閒愁。落花烟里从春酌，细柳风前纵野讴。
去岁陇添今岁墓，千年人误百年谋。六龙不为人间驻，莫遣风尘空白头。
百年幽癖向烟霞，海岳茫茫日已斜。开老蘋花秋浦静，野鸥来往水边沙。
千寻松桧肃萧森，洙水回萦古阁阴。分派长流君子泽，寻源还到圣人林。
环桥异代频留碣，筑室当年忆治任。一自太牢隆汉祀，泉边几度翠华临。
岭南佳处曲江头，喜载青毡作宦游。孔殿韶音犹仰舜，汉人经学久宗刘。
壮颜不逐流年改，化雨能兼宿瘴收。学半有功须重惜，礼闱高选待春秋。
家住烟霞蜀洲曲，苍苍乔木百年馀。读书行义承先世，流水青山护隐居。
荣养已沾乌府禄，褒恩曾锡锦绫书。浮生何必登耆耋，谁有铭文载令誉。
汉朝河决自元封，未抵张秋一倍功。百辟祀神沈白马，万夫持畚截长虹。
风云久护坤灵黑，草木遥连海气红。词客经行思无限，坐看江汉自流东。
绿树春江雨乍收，彩虹闪闪卧寒流。长途车马多於水，不解人间九折愁。
有僧自云游雪峰，住锡宝溪之琳宫。要参无上菩提果，巳悟阎浮世界空。
三餐饭食只平等，一点念头常守中。笑我六根犹未扫，夜灯相对讲圆通。
层梯百折紫霄通，合是东南第一峰。今古山川有吴越，乾坤身世本萍蓬。
楼台掩映诸天迥，烟雾微茫八极空。岂有长才能作赋，不禁豪思欲凌风。
君乘一舸观东海，木落三江正杪秋。千古宫墙开创典，百年心印有传流。
村墟远近鱼成市，沙岛微茫蜃吐楼。拟赋雄文招二陆，归持新稿示交游。
新春今日始登山，老息机尘分外閒。寻壑步循冈腹上，看云坐憩石唇间。
高情何幸逢三益，大道无缘觅九还。秉烛传杯尽馀兴，倩人扶醉下孱颜。
苕溪秋高水初落，菱花已老菱生角。红裙绿髻谁家人，小艇如梭不停泊。
三三两两共采菱，纤纤十指寒如冰。不怕指寒并刺损，只恐归家无斗升。
湖州人家风俗美，男解耕田女丝枲。采菱郎是采桑人，又与家中助生理。
落日青山敛暮烟，湖波十里镜中天。清歌一曲循归路，不似耶溪唱采莲。
闲把浮萍号叶舟，百年身世总如浮。若为有迹成栖泊，可事无根任去留。
杨柳晚风移别浦，桃花春水泛中流。楚谣惊断江湖梦，随处忘机逐海鸥。
露叶风梢接水乡，几回相对忆潇湘。寒云流水斜阳暮，一曲清歌断客肠。
佩环香冷水风多，步底轻尘衬袜罗。二十四弦何处奏，又将哀怨托湘娥。
白发慵梳不裹巾，高斋无语独伤神。忧君谁似监门女，匡世难求筑版人。
天外乱山迷落日，雨中芳草恋残春。新刍未熟难成醉，欲借醇醪问比邻。
红尘道上马纷纷，延绿亭中杳不闻。日转长林移树影，雨余芳径长苔纹。
闲吟自策青藜杖，高卧谁书白练裙。寡过末能身易老，此生惟恐负斯文。
重华南去不南还，二女啼痕在竹间。亦有富川苏子墨，至今枝叶尚斑斑。
岳立儒林鬓未皤，横经谁不羡西河。两龚学就师承远，大戴书传子弟多。
价比南金初入洛，名同片玉晚登科。金明池上花如簇，好向春风策马过。
津亭抗手别踌躇，直北长安万里馀。风急画雕隃岭旆，雪深策驷度河车。
马卿西去曾持诏，汲黯南行几上书。凭轼咨询明主意，殿前归奏更何如。
剑骑翩翩出蓟门，春光逢尔醉平原。天潢带砺恩长厚，使者皇华礼并尊。
休沐暂辞丹凤阙，承欢仍在卧龙村。锦游况值秋初好，桂月松风满故园。
异方传得卖花翁，照水能开一丈红。色靓铅华朝带雨，香生帘幕夜含风。
护妆合遣遮纨扇，侑客长应剪碧筒。闻说主人真好事，不辞题句慰芳丛。
漠漠朱光接翠寒，萧萧林樾隐风湍。浣花暂尔栖疏放，古柏终当宿凤鸾。
遂有卧龙清洛水，还从飞雁望长安。种榆袅袅成何事，心折云边金露盘。
舍死随夫不作难，纲常人世此身担。三从苦节坚如石，百世芳名臭若兰。
列女传应须有待，清风亭信是无惭。殷勤纪实开彝化，千古令人泪眼看。
明圣微茫报晓钟，禅栖于此證南宗。何人钓罢前溪月，长笑天南第一峰。
源有桃花涧有蒲，翛然一望恍蓬壶。忘机亭上群鸥集，堪作人间水墨图。
逍遥堂上迥超然，五色云中迓列仙。几度芳华洲上望，玉箫吹彻洞中天。
四顾湖山转夕晖，水云深处乐忘机。数声欸乃沧浪外，惊起前湾白鹭飞。
飞流千尺挂晴空，绝壁霏微入望中。有客欲追河朔饮，恍疑身在水晶宫。
花宫迢递锁烟霞，松竹森罗老衲家。几杵鲸音天外度，夕阳无数送归鸦。
萧萧竹径接平桥，万石曾歌五裤遥。自是天南灵气盛，衣冠今满紫宸朝。
江郭喧喧此室幽，当阶一水净涵秋。晴看细浪摇花幔，夜汲寒星落茗瓯。
未惜草书供渴兔，最愁横吹觉潜虬。题诗为问唐清叟，还许濠梁作胜游。
脑汗长嫌布枕黏，荷分凉席胜传缣。织从溪叟连纹密，缘出吴姬碧缕纤。
南浦露香生夜帐，西堂雨气透疏帘。尘中十载青山梦，委发春泉睡越甜。
绿鬓金章出上林，两朝献纳主恩深。宫云晓映仙台佩，禁漏春移画省阴。
酒入骊歌魂易断，路随明月梦难寻。知君坐啸苏门夜，竹影泉声几处吟。
笑拂头颅与岁新，前街挝鼓赛门神。云山有约偏留客，花鸟无端却殢人。
近海岚烟霏宿雨，夹蹊桃杏报芳春。椒盘随办香醪熟，其奈朱衣拜谒频。
久侍严君官冀北，又宁慈母返江南。舅家派远新通谱，官邸情深屡接谈。
行处片帆冲暑雨，到时双屐破晴岚。承恩堂上春如海，预喜称觞客尽酣。
十载离踪一覕过，相逢客邸感怀多。看来何事非空影，阅去前途总逝波。
抵掌谈时眸欲白，班荆话旧发怜皤。喜看奕奕桐枝秀，孔李绸缪又若何。
人心原在是非公，归向惟凭德望崇。自昔无端猜薏苡，于今那不羡英雄。
泽同武水流何尽，名并庐峰耸太空。俎豆千秋勤庙祀，后人犹得藉遗风。
南安大守知多少，谁复如君有此祠。施设总根经史学，死生均系吏民思。
平生不负王曾志，终古难磨叔子碑。遗像俨然犹不死，何须更赋拟招诗。
广陵堤上系兰舟，酒醒寒生紫绮裘。淮树雪晴衰柳尽，江花初动早梅稠。
推篷有客初横槊，吹篴何人暮倚楼。却笑杜陵无健步，空怜何逊在扬州。
病客秋乘白鼻騧，惟愁路险不愁赊。乱蹄交处逢深泞，细水流边得浅沙。
穿巷轻装嫌树碍，出林团幔爱风斜。还怜快意千峰晓，旷望平原踏野花。
下马昌平日向斜，郭中多树少逢花。轻衫短笠将仙侣，画戟清香宿将家。
蓬鬓玄黄半尘土，吟肠冷煖几茶瓜。老郎清醒还眈睡，孤负山城月有华。
随计风尘思不群，儒林艺苑自清芬。脱身薄尉高书记，馀事丹青郑广文。
瀛海鸳鸿知彩笔，炎州榱桷待云斤。试从都讲观三鳣，却上凌烟写异勋。
夜阁鸣钟辟九关，秋墀斜月照东班。早时清切闻天语，犹未分明识圣颜。
待旦思兼姬孔上，忧民心在舜文间。还知问寝慈闱晓，笑语生孙敕载颁。
急雨飘风小作寒，依然清景在人间。通宵睡起看明月，连日朝回见好山。
愧我晚于诗律拙，可谁秋伴酒樽閒。本无能事求知己，敢惜微官了壮颜。
陈情即荷厚恩归，问寝行瞻八座巍。内酒已供游子饯，御香犹在讲臣衣。
三山路指江梅发，二月帆先海燕飞。君比同时闻达早，移忠称报莫迟违。
狄人城边芳草多，君王立马高高坡。将军射雉城头上，回首天涯劳远望。
湖又雨过泥水深，水深溪路嗟难寻。归来西陵日当午，惟有青山在樽俎。
溪上徐徐上小舟，满前风物眩吟眸。鸟回曲径冲花落，浪激层滩触石流。
贯网有鱼供午馔，罄瓶无酒破春愁。沿洄处处嘉山水，恰似吾蒲旧日游。
沙头白叟送行舟，舟上青山豁病眸。一苇载云归晚溆，百花吹雨入春流。
情深湘瑟方凝梦，声婉吴歌复送愁。赖有良朋解知己，不时呼酒话同游。
石磴迢迢带夕曛，松房初启妙香焚。窗前峭壁悬青雨，屋上流泉绕白云。
山翠湿衣僧未觉，岩花落帽客先闻。田家见说来修祀，铃磬宣经至夜分。
野寺吟诗兴未阑，徐徐骢马出松关。村原窈窕通幽径，林壑依稀似故山。
鸥泛晓溪云碓静，犊眠春陇雨犁閒。田家老稚相迎望，应笑征夫两鬓斑。
风轩月榭迥无尘，池上新亭更可人。数点落花青嶂雨，四时流水碧桃春。
石梁把钓儿嬉惯，山径携诗客过频。世道只今优暇少，偶然琴鹤且相亲。
迢递山行喜见君，留连清远意殊勤。松扉近挹桥边翠，花岛平分水上云。
入馔白鱼双尾出，隔窗黄鸟数声闻。碧崖却忆莼溪上，竹月山泉慰夕昕。
彼美诸生偶见亲，芙蓉秋水夐无尘。气分金紫三峰秀，诗发琴清五柳春。
咏月花前鹃到耳，看云松下鹤随身。老来才力嗟迟暮，爱尔书香不乏人。
器识曾为远大期，论交犹愧奖成迟。池塘屡梦生春草，林壑应怀种紫芝。
夜月绕残乌鹊树，春山啼老杜鹃枝。江头烂熳梅花发，把酒怜君惜别离。
风波渺渺雪漫漫，千里扬帆意自安。渔父一蓑江上见，剡溪双棹画中看。
花融金帐歌喉暖，月过柴门卧榻寒。明日洞庭开霁色，买鱼沽酒且追欢。
樽酒西郊慰远还，梅花春意正相关。幽栖只好山林下，至乐无如畎亩间。
为说柴桑三径在，肯容莘野一犁閒。斯文更有殷勤祝，烱烱明珠照二鬟。
天上归来白玉京，茅堂依旧带江城。安身已办乌皮几，晚食初尝玉糁羹。
何用门前栽五柳，秖须石上结三生。东风又送催花雨，起向花间次第行。
今雨怀人一水遥，小堂深竹坐萧萧。江间去棹怜仍驻，台里缄书枉见招。
剪烛无由联夜榻，裁诗还忆共春瓢。公馀漫有皇华咏，为寄相思趁落潮。
旋分泉石作溪山，圆峤方壶在此间。一柱擎天高卓立，四时含雨细潺湲。
常疑虎豹穿群去，更觉猿猱费力扳。斜亸却如垂舞袖，娉婷复似绾云鬟。
幽怀乍对帘频捲，佳兴堪乘屐未还。安石东山非久计，子綦南郭偶偷閒。
敢言夙有山林骨，自分久违鹓鹭班。人事化工相胜负，酒尊诗卷日跻攀。
乐事春来要不空，直登峰顶路方穷。青山始尔三人酒，白发泠然万里风。
城郭周遭江势转，莺花烂漫物华同。太平无象今成象，好在诗篇杖屦中。
新醅拍拍玉光浮，挈榼提壶判醉游。高帽特寻芳树挂，清歌缓共晚云流。
频来信我何拘忌，大胜为官待告休。日日乘春知未足，翠微还补菊花秋。
舴艋长牵溯逆流，春风追送几濒头。他年记取南安路，莫误今朝是广州。
州佐分符抚字难，夷氓反侧正彫残。从知忠信真堪仗，赠子题诗又晋安。
白头为客昔人悲，况复行当此乱离。江国昔年曾失路，才名今日恐非时。
只身旅食仍依友，万里家书欲寄谁。莫向天涯重留滞，青山还有白云期。
远别仓皇归路长，王孙芳草怨斜阳。祇知世子能共命，未念辞亲亦有方。
针虎百身宁可赎，子胥一剑为谁亡。悠悠思子宫前水，欲赋招魂恐断肠。
墟烟晚雾接江浔，野舸长林独往深。肆意君平独寄卜，家如谢傅总能吟。
仙山对户支颐看，循水回堤喜客寻。从古钓徒埋志士，钟牙何意有同音。
主人幽圃岂尘寰，流水当门白日间。红药有心春易老，绿杨无力燕初还。
鸣琴竹里鱼听沼，劝酒花前月满山。万里不须愁潦倒，相违同是越乡关。
迢遥霜雁下寒轩，十载离情远见存。地隔岭云难阻梦，郊无戎马愿加餐。
感知谁更孙阳重，勿剪人犹召伯尊。敢负平生尘外意，终年行迹托空门。
西园月向九秋逢，素影先分海色空。幽径菊留元亮趣，闲堂尊上孔融风。
霜侵宿鸟翻桐叶，香冷流萤掠桂丛。每感韶华侵短发，四愁歌罢对冥鸿。
朝承雅会蔼东南，五柳垂门满驻骖。送酒不须歌艳曲，开襟饶喜畅雄谈。
秋残金橘供冰椀，画尽虫书启玉函。醉里分题惭绮句，敢将竽瑟得同参。
一枝遥自美人分，珍重清轩得狎君。细细注泉增气色，深深垂幕护氤氲。
疏镫渺见横波影，万树应凝匝户云。空笑冰壶异金屋，党家聊喻对幽芬。
幽谷春寒何处寻，千重苍壁绿烟深。直能含气超群卉，时入温风拂素琴。
解佩拟逢公子赠，挥毫欲写古人心。国香徒贵人间号，只抱孤芳向自钦。
峥嵘群岫自为朋，浅草新荷绕近汀。玉阙烟高飞鸟缓，水岩潭黑卧龙腥。
石危养步扶筇慢，峰巧留人借榻停。谁扫落花归下界，清风红雨散空溟。
江城一月犹寒色，雨暗苔痕春半过。小燕有情怜旧垒，轻红何意窅高萝。
独临野水怀人远，静对青山战鼓多。一往闲情重花节，故园芳草奈愁何。
参差青鸟建章宫，忽有瑶音慰转蓬。两地虹霓书远近，各天雷雨剑雌雄。
俱誇拙宦身犹在，且喜加餐字每同。寄语图南争矫翼，燕台四起大王风。
故人岭海尚栖迟，九列虽叨敢道宜。季重有书方悔侠，伟长中论未逢知。
谁偏谢豹啼丹地，并许娵隅托素时。莫怪承恩还避辇，至今犹自怯蛾眉。
淮南丹术旧称良，羡尔传为肘后方。海上不须求大药，壶中已自胜长桑。
阴功岂但千人活，国手无容二竖藏。察脉况知荣悴理，似闻七发尽飞扬。
夕照流窗映薄纱，披风竹影妙欹斜。当寒故暖将为雪，未腊迎春早放花。
雅节和谭敲响玉，清供佐酒剪芹芽。坐拈宗案重重扫，耳用闻香鼻味茶。
不用陂池不用钱，乘舟采向冶湖边。但须插架妆生态，自去疏枝自拣泉。
错疑秘诀不曾传，犹记逢人说汞铅。多少朝绅真弟子，青娥队里哭神仙。
闰来犹自唤元宵，灯事重重意亦骄。影粲星华梅尽绽，烟清火树雪全消。
传柑盏更温前月，踏柳游还忆昨朝。天似多情人并韵，春深恰好试轻绡。
雨馀风际费禁持，除却亭亭别有姿。偶忆佳人初睡起，销魂正在欲嫣时。
坐对寒冰冷热肠，试将消息问空王。翻经手浣蔷薇露，礼佛心澄菡萏香。
累少全家修净土，悟来立地得慈航。安禅容易难持戒，时向花前觅酒方。
午朝方罢拥千官，昼漏沈沈玉几寒。九塞投戈同挟纩，一时铩羽尽弹冠。
鼎湖北望遗弓杳，辽左东防故垒残。辛苦平章诸老在，委裘垂拱万年安。
玉殿颁来雨露新，梯航九译奉王春。普天共庆讴歌日，四海旋为遏密辰。
即位争看新甲子，改元犹是旧庚申。周南此际嗟留滞，虚愧三朝侍从臣。
夫君东海接棠阴，令子西垣早盍簪。纪德未惭群彦后，升堂已是十年心。
尊中月滟秋容满，诰里鸾回御墨深。向夕后堂歌吹沸，锦绷重抱玉森森。
惜别时时问去程，桑乾西下暮山平。缁尘双眼还云树，清夜孤灯此弟兄。
官舍独寒怜郑老，夷门未许困侯嬴。春风桃李看勋业，况复庭槐渐长成。
两年不见张山人，阮公眼白谁相亲。草堂何来下孤鹤，青山岁暮回嶙峋。
长揖辞余复行迈，指点龙湫白云外。语汝山中康裕卿，万尺飞流好相待。
豫章祠下荐芳馨，想到先生静夜澄。世降几人闻大道，言堙何处觅师承。
坐凝盆水心方息，悟入空濛岸始登。千载讲堂人仰止，时从四百望崚嶒。
玉人遗我紫霞冠，似得明珠掌上看。云匣深藏灵气满，星坛高戴步虚寒。
雅观近傍三花树，得意初成九转丹。从此不羞华发短，行歌尘外想飞翰。
葛巾吾亦晋时陶，瑶席初开集俊髦。醉倚曲池浮晚照，凉从清樾起秋涛。
苍龙石上张鳞鬣，仙鹤云间下羽毛。知是扶抟应万里，夜来风雨动亭皋。
迢递风尘拥越台，空山卧阁长莓苔。天边旅雁三秋断，袖里瑶华二妙裁。
丹嶂晓岚侵柱笏，碧窗宵柝静衔杯。忧来鬓发萧萧短，不待繁霜病后催。
慷慨论交眼自青，如君才调动连城。赋来魏国先生诰，书就山阴道士经。
四顾风霜冲翮散，一春杖履对花醒。斋头计牒匏空系，隐几长歌隰有苓。
丈人清啸自茆扉，从学长生久息机。洞壑不缘丹箓閟，海天还见赤凫飞。
东游几处秦祠古，大隐千秋汉史辉。何日云中分半座，祇于郢曲想音徽。
古木空山秋思哀，相逢佳节此登台。孤城晴旭虚窗入，万壑寒云隔座来。
短发帽从风际落，疏篱花及斝边开。殷勤小队还迟暮，咫尺天涯赋懒裁。
猎猎西风吹客缨，邮亭绿酒送君行。交情故有绨袍恋，侠气还看宝剑横。
云里孤帆冲瘴海，愁边双鬓倚寒檠。应怜束带逢迎者，清梦常飞细柳营。
岧峣仙署切蓬莱，仙吏承家复楚材。七泽雄风凌赋笔，三江落日驻行杯。
折腰旧傍青骢色，怀袖新传赤鲤裁。愧我酬恩馀一剑，斗间龙气倚徘徊。
岁暮离尊歌大刀，王孙去路总萧骚。城隅夕照摇青鬓，马首寒云落布袍。
天入西陵愁过雁，年来东海忆连鳌。中原朋旧元同调，何事朱弦祇自操。
言从南海问骊珠，底事刀环忆岁徂。异土自愁王椽赋，浮名谁弃汉关繻。
灵岩振屧群芳歇，剡曲回舟野雪孤。为客不堪频送远，一觞临水意踌蹰。
虚斋谁问病维摩，千里君能叱骑过。握手故怜丰令剑，销魂曾系蓟门骡。
帘前喜色分岩岫，烛底轻寒入薜萝。何限风流江左思，醉来重听酒人歌。
中丞本意宁于越，手捧天书拥玉骢。巴蜀西来惊不定，咸阳东望烧成空。
因悲百室平遭戮，坐使三军转奏功。为问晋时谭笑客，可能长剑静秋风。
即看宪府肃澄清，问寝人趋陆贾城。自是杜周临法座，延年宁让大夫名。
上驷中原久擅场，争看气色欲腾骧。未乘天子双龙骏，暂跨仙人五穗羊。
瀑布遥瞻五老峰，庐山九叠削芙蓉。向来似识真人宅，半亩烟霞但素封。
吹笛江头杨柳枝，曲中一调最相思。无端昨夜西风起，散作谁家送别离。
极目山云杂晓烟，女萝遥护岭松边。陆行尽服岚霞气，水宿频吞虬蜃涎。
晨仰际峰观拥日，暮看临海泊来船。信知百越风尘异，黑发人居不待年。
翠微高处渺青烟，知子机藏辟谷坚。丹鼎铅砂勤火候，溪云岩谷傲松年。
潭龙掣雹深渊底，崖虎风生迥洞边。径已苔蒙人未履，昂霄足蹑斗牛天。
孤寂凄凄一径微，处心应与世尘违。朝观松鹤摩天去，暮见岩猿挽树归。
瓶水一炉香满座，锡镮丈室气盈衣。空山僧对知何日，化作苍龙挟雨飞。
山人修道几经年，闻说飡松足意便。时以断云完故衲，日将流水灌新田。
常勤侣鹤岩崖下，寂静俦猿烟雾边。欲访未知何处住，料应霞举已成仙。
西风落木绽黄花，牛背村童笛正佳。曾识倚楼人听处，每闻吹月鹤升遐。
苍江一色浑秋意，红叶初光衬晚华。冷露下天星斗润，烟波声到是谁家。
海天漠漠际无穷，巨舰樯高挟两龙。帆饱已知风力劲，舵宽方觉水情雄。
鳌鱼背上翻飞浪，蛟蜃鬐头触见虹。何日定将归泊处，也应系缆水晶宫。
时近清和气愈浓，雨催花实喜晴风。篱边点点如钱大，尽是青青间绿红。
南风拂拂引飞旌，折角朱云出汉京。去矣行吟临汝岸，谁其坐啸古梁城。
崆峒好问轩辕迹，楚郑无须别驾名。尊酒重论何日是，佩刀欲解不胜情。
迟日扬晖绚紫云，高堂佳气郁氤氲。山南又见唐新妇，海上争传汉少君。
天笃贞祺增寿岂，帝褒名淑锡朱纁。试观裼寝开祥颂，多少承明作者文。
豆子初班菊欲黄，一声南雁落寒塘。年来已觉沧洲远，老至方谙道路长。
每恨吾生逢闵割，不堪此日倍辛伤。果州何限秋光胜，独对华觞泪数行。
不从黄鼎试丹余，早向江阳赋索居。回首万牛争叹惋，师心易说独分疏。
横戈虎穴功难赏，掩袂娥眉恨未摅。数十年来天已定，九原可作御公车。
卢家小女名莫愁，日日浓妆上饮楼。云琐远山眉妒绿，波回江水眼横秋。
朝随艇子东城口，暮送王孙南陌头。长歌短舞烟尘散，只有村前汉水流。
营门深邃敞重扉，帐令传宣合火围。水暖鱼龙争夜色，月寒蟾兔散春辉。
齐城焰里驱牛阵，吴苑烟中舞翟衣。此日金吾元不禁，花前未醉莫言归。
樠山日暖百花狂，曲水传杯百和香。爽气夕佳移客坐，雄风时度袭人裳。
谈冲北上将军发，歌乱南中刺史肠。坛坫初开群玉聚，凄然回首忆南阳。
自计头颅几不堪，怀人空说骑骖驔。梦回梁月三山北，身逐江云五岭南。
沧海谁能游汗漫，青林相对笑㲯毵。无缘更扣东山墅，半局文楸永夜谈。
白下才名方盛时，仙曹谁不避英姿。一挥黄石桥边屐，平麈朱湾卷上诗。
爱我信能生羽翰，逢君恨未罄肝脾。翻嫌韩语矜豪幻，何得云龙上下随。
客中相见倍相怜，忆别那堪又别筵。逃世已甘玄尚白，还家应笑白为玄。
短帆淮水飞鸿外，长铗燕台落日边。最是李膺留未得，因知郭泰胜登仙。
定里何曾记岁华，万缘空是寿生涯。千峰健步无筇竹，一钵加餐有饭麻。
心似青莲藏般若，眼将秋月照楞伽。问师历腊今多少，不欲通人道吃茶。
病起凌兢似鹤形，可怜对酒不能倾。歌残易水非燕计，读尽离骚是楚声。
云阁林阴迷别坞，雨拖野色入空城。犹思康健颜如玉，饱饭无忧踯躅行。
病中不悟死还生，起对妻儿泪眼倾。竹月当窗如汞走，松风落涧似洪声。
梦寻故友多迷路，愁认乡关只隔城。何似往来棠樾里，一双文鹿驾车行。
丽泽坊中水木清，浣花堂上画图成。名公珠玉褒文献，虹贯青霄午夜明。
尽逃贤圣向禅求，杨简风狂更可忧。始信象门山径别，卜商流派有庄周。
使君矫矫入滇南，万里褰帷拥驷骖。金马山城千叠嶂，昆明池水百花潭。
去时杨柳逢春色，到日风霜扫夕岚。幕府过从如问讯，为言头白不胜簪。
汉庭治远无循吏，千载吴江尚见之。备识民间多利病，不知身上有安危。
来时叔度常嫌暮，去后何公每见思。今日会稽真夺取，临岐还作赠行诗。
渺渺鲸波漾海云，弱流三万古来闻。天连远屿㴠龙屈，潮捲平沙起雁群。
蓬岛路深思独往，紫霞餐足许谁分。相逢忽动观澜兴，一曲沧浪漫和君。
胭脂和粉染春妆，笑领春风倚短墙。情态逼人看不倦，梦中相忆兴犹狂。
悠悠仙旆动秋风，共羡皇恩雨露同。黄菊扶疏怜滞客，白云缥缈度归鸿。
望家直与淮流下，倚棹回看汉苑中。明到吴门春水绿，聚星堂上酒初红。
名园萧旷甲三城，文宴高贤雅调庚。荔圃露团新月上，柳桥云度惠风生。
疏峰断送楼台暑，野服弥深水石情。自笑迂慵承款眷，愧将蘅社结芳盟。
角巾斜折旧乌纱，南望乡园趣转赊。白发无人堪结社，青山有地可为家。
石湖晚钓收残雨，野径春行碍落花。不识庙堂诸故老，几人清梦到烟霞。
同来瘴岭忽经秋，同病怀归相慰留。才薄途穷有知己，官迁名重生离忧。
岱宗树向云间出，河济舟如天上浮。自古中原异边徼，风烟谁念马卿愁。
萧萧木叶下庭皋，缥缈危楼首重搔。群雁声中一水阔，六龙飞处五云高。
老翁早出逢芳节，佳客能来共浊醪。欲问明年今日会，美人天外梦魂劳。
江山气槩识英雄，灵爽千秋尚感通。世代销沈孤鸟外，乾坤悲慨短歌中。
岛云低压觚棱重，海雾浓蒸画壁空。独上高台纵双目，却疑身在水晶宫。
春雨霏霏映茅屋，空庭无人芳草绿。相思何故不成眠，一夜南风笋成竹。
忽见繁花乱客愁，东风寂寞古龙州。故园稚子无消息，坐对寒江月满楼。
杨柳青青河水浑，野桥茅店水边村。官船三日姑苏道，处处青山似故园。
风雨南山跨蹇驴，清溪走访野人居。林花未落须沽酒，春水初生好钓鱼。
新堂燕处独超然，酿有香粇钓有鲜。九日黄花犹似晋，西风白雁总辞燕。
扬雄草赋甘泉远，刘向穷经太乙怜。一自秦淮同载后，停云怅望忽经年。
宦辙辛勤二十年，贤声到处有人传。花封清节曾留犊，粉署奇谋不算鞭。
止拟六曹资昼诺，何当五马促超迁。须知圣主图贤意，郡国岩廊有后先。
丹桂飘香满玉除，秋高云净雁来初。朱衣拜别双龙阙，皂盖行乘五马车。
天子勤民需召杜，郡侯为政用诗书。荆州况是频荒歉，急待阳春惠化舒。
喜闻春意回南郡，遽报凄风起北堂。卧辙攀辕空满路，麻衣血泪使人伤。
诗书何幸际明时，得禄承欢母遽违。升堂最是伤心处，挂壁犹存旧断机。
乾坤风木惨婆娑，孝子其如感怆何。蝴蝶梦中英爽尽，杜鹃花上血痕多。
恩违乌哺霜巢冷，愁绝牛眠石兽峨。咫尺夜台无路到，只焚黄纸送恩波。
五马清风自汴来，六龙佳气向春开。相如独抱凌云赋，汲黯宁非治郡才。
海内烟尘须慷慨，江东花鸟莫徘徊。惭予疏懒无长句，未得从容笑语陪。
雪堕崇城曙色迷，短檐平接暮云低。茫茫大地千山合，漠漠寒天一鸟啼。
不讶薄衾凉似铁，独怜高枕醉如泥。林间剩有堪游处，惆怅关河限马啼。
出谷翩翩初弄时，金衣巳占最高枝。催花独和东风早，栖树应嫌绿叶迟。
日暖龙池停玉辂，烟晴雀厦侑琼卮。红尘紫陌愁听汝，柳市桃源负昔期。
赤日长天昼掩扉，冰纨碧簟起炎威。病馀未爱强加饭，客至还愁暂着衣。
案上青蝇难寂寞，阶前瑶草失芳菲。拟从禦寇乘风去，却向山阴理棹归。
久雨千家怨滞阴，俄惊新照动高林。江龙趋洞收残力，海鹤盘空堕远音。
烟薄松筠山色近，窗寒钟鼓月明深。来晨骑马招朋辈，把酒登高弄玉琴。
看山何处结幽期，为道参差蓝笋移。地似支堤分鹫岭，水从阿耨卜龙池。
经残白马谁传偈，石剩青莲好赋诗。一啸泠然风万壑，不知身世在须弥。
交情谁复似芝兰，一室相将拥鹖冠。坐对西窗频剪烛，芭蕉叶上雨声寒。
帝阙浮云万里开，春风繁雪霁燕台。孤臣敢为微身计，圣主终怜天下才。
夏胜传经应自信，范滂揽辔欲谁裁。古来麟凤无羁绁，寄语虞人莫浪猜。
少日论兵堪弃繻，中年守郡竟投符。玉关人老无徵节，铜柱功成有谤珠。
梦远江湖心独苦，身辞罗罻道何拘。冥冥花月金牛夜，好理残墟种白榆。
夏胜初辞汉繫年，冯唐那复宦情牵。青霄事业遗经在，白首功名治郡传。
洛下久閒司马社，山中漫忆介推田。雅音寂寞饶新谱，清庙怜公朱瑟弦。
九曲风光主客分，一人一曲弄溪云。浴沂每自论前古，此日相看似昔闻。
饮量且须容病叟，老狂何敢让诸君。醉扶童子归来晚，花柳前川漾夕曛。
十八滩穷十八叹，危途历尽此登临。天地笑歌乃何意，储潭潭水不如深。
习礼当时曾伐木，蔽亏日月失阴晴。不知曾有神仙过，试问祠前老树精。
百子螽斯望接连，皇家胤嗣本绵延。行从毓德宫前过，知是轩龙启瑞年。
黄阁朱扉是业缘，折腰懒向督邮前。抱琴倒挂茅亭下，翠柳黄花自在天。
昔从岩邑学烹鲜，曾见金溪月下悬。西瞰蛟湖收万派，东窥雉堞耸千年。
银潢影落江中雪，玉汉辉腾树杪泉。遥忆当时登眺处，珠林瑞色倚琼筵。
知非又度十年春，杖履遥询放逐臣。三月论心多眷恋，一阳分手倍精神。
柳条渐吐青山色，梅蕊争研白发新。此去君家腾剑气，龙光射斗自振振。
八年曾已到瀛州，兰室芝田手自裒。却信上池神水溢，瀛州又喜越人游。
为德于乡不厌贫，刀圭宁是独全真。君家桂树婆娑影，不数千红杏苑春。
经传二妙擅文章，别是人间一秘方。好似禹钓能教子，宁论岐伯事轩皇。
两月重倾畏垒心，韩江分手更披襟。延津龙剑何时合，千里鱼书可数临。
二十馀年泛海萍，古台名胜始重登。身如方外逃虚子，心似人间有发僧。
雁带寒来红入叶，梅惊秋老绿侵藤。日斜酒尽山门晚，千树松涛泻佛灯。
乌石蜿蜒势若龙，中峰叠出玉芙蓉。四围绿绕城边水，几点青来江上峰。
宋主蒙尘留断刻，唐儒骂贼有遗踪。酒阑未尽登临兴，僧在翠微敲暮钟。
赏春联骑到南山，纳纳乾坤指顾间。古碣有文挥藓看，仙岩无路倚萝攀。
钓龙台下千艘集，演武场中万马閒。自是圣朝多雨露，白头饶许挂冠还。
满城灯火杂笙歌，老病其如好景何。愁逐肠回偏作阵，泪从心落欲成河。
风飘香去笼花坞，月射窗来照茧窝。自笑平生最潇洒，不堪今夜寂寥多。
少小交游到白头，忽闻哀讣泪滂流。孟郊不副韩公望，李白空贻杜甫愁。
经学一函传菽粟，诗歌千古戛琳璆。伤心何处尤堪痛，旅榇迢迢向首邱。
郭隗台前信使还，便携书剑出闽山。济时功业尊周召，经世文章在孔颜。
杏苑探花三月里，枫宸献玉寸阴间。京华若问侗庵老，万顷云头一鹤閒。
英妙才华誉四驰，秋风鹗荐上京师。太冲久有三都赋，韩愈今无二鸟词。
天下名山游览日，道傍幽迹和吟时。浮云富贵何须问，要使香名勒鼎彝。
星临婺女貌如花，綵服蹁跹进紫霞。莫讶雕盘麟作脯，麻姑元降蔡经家。
青春领教共称宜，况以才华越等夷。两袖天香辞陛日，一帆秋色发舟时。
潞河风落蘋初放，官道霜晴柳半疏。悬想毗陵多俊彦，一经从此得名师。
曾于尚玺识前修，犹子东来试督邮。未及瓜期腾今誉，秋风一起便思刘。
不贪鸡肋动行吟，岭外犹存畏垒心。最羡监司标实录，棘中有桂铁中金。
五斗虽微亦主恩，那堪鹤发系慈孙。白云千里今朝合，不换三公慰倚门。
昔有劳臣羁北山，宁如今日北山还。多君也是投閒者，愧杀君房忙未閒。
劳尔逢迎鬓未银，飘然拂袖岂知贫。谁云津吏无高致，林下于今见一人。
住楫溪头曙色开，萧条门径剪蒿莱。正逢松菊邀欢日，况有琳琅善颂才。
皇象醴梅供客醉，朱登遗蟹待宾来。交亲欲问长生诀，更煮胡麻共一杯。
五岳曾随一鹤游，奇观今日此全收。奔涛乍骇群龙斗，乘水翻疑积雪浮。
天外帆飞唯片叶，梦中人去已千秋。苍茫顿起凌空思，欲倚乘槎泛斗牛。
长江东去意何如，醉倚江楼问太虚。百折从来回不住，乾坤到处即吾庐。
蹑屐重过积翠台，当时屐齿半苍苔。桑麻鸡犬还如旧，洞口桃花几度开。
冥漠中窥小有天，蛟螭徙窟让游鞯。奇山信有玲珑骨，不遇奇人腹自坚。
圣王开极坐金銮，整顿乾坤始得安。景运河清并海晏，江山虎踞更龙蟠。
四方宝货梯航至，百辟衣冠雨露宽。从此升平千万载，黎民击壤罄交欢。
紫气东溟日夜悬，安期飞舄画堂前。图书再睹生申地，甲子初回降岳年。
虎观千秋藜作杖，龙门三世笔如椽。灵椿更入飞熊梦，尽压人间玳瑁筵。
入云城堞俯危阑，石磴沙堤路几盘。满目山光无近远，一番人事有悲欢。
聊生政可三杯酒，进步何须百尺竿。细柳幽花倍惆怅，东风漠漠酿春寒。
金声楚楚见雄词，玉质温温识令仪。春水鹅群当墨沼，晓星鸡语傍书帷。
忽惊沧海遗珠久，始觉青云荐剡迟。今日鹏程应九万，别情不尽送行诗。
凭高一望散忧忡，摇落山川恨不穷。十里松门同谢客，三年江夏识黄童。
天寒远树投归鸟，日落残霞没断鸿。烽火至今归未得，钓船多在五湖东。
艺苑当年兴未孤，何来风物共茱萸。他乡白雁尊前度，故国黄花梦里纡。
望气迥悬欧冶剑，登门高并李膺驱。寒深索和阳春曲，九月关山雪满途。
蚤将文彩重班行，节映槎星夜有光。恩向旧袍添上服，口衔新命到南荒。
江山改色迎龙集，岛屿同声羡凤阳。收拾诗怀问民瘼，归来还入谏垣章。
伟哉南国登云士，志气如云孰与同。五色日边频献瑞，九重天上早从龙。
不誇苍狗斯须态，肯眩奇峰顷刻容。润物以时施惠泽，直令四海仰丰功。
十年衡岳雁书迟，纵有高怀说向谁。花下一壶狂李白，江头三弄老桓伊。
清风坐里时生腋，黄色归时正满眉。尊俎肯留今日燕，为君重咏白驹诗。
飞鸾阁上醉妆残，风袭荷衣悄悄寒。仙曲未终人入草，勒铭谁道剑门难。
未问黄花开未开，主人新酿满云罍。凭轩语笑秋容淡，已觉寒香细细来。
五陵裘马舞飞鸾，路熟车轻勿厌难。云锁姑苏明月冷，梦驰天阙晓钟寒。
两年琴韵悲童叟，一路棠阴忆钓磻。寄语峰头旧猿鹤，莫将过客等閒看。
拈花微笑破檀唇，悟得尘埃色身相。办取星冠与霞帔，天台明月礼仙真。
树荫柴门犬不惊，小窗机杼隔林鸣。桔槔未湿逢春雨，袯襫初乾憩晚晴。
三泖鲜鱼如菜食，九峰新酒对花倾。自缘无事千州府，莫笑庞公懒入城。
花落台荒始见君，岭梅如雪惜离群。惊人上座金盈橐，载妓归舟水映裙。
柳嫩西陵莺语涩，峰晴南岳雁行分。只今诸弟弦歌宰，越艳吴趋远莫闻。
北风吹落梅花新，剩水残山感梦频。云暗越台愁别骑，雪晴秦望待归人。
违时独许文章贵，异地相思性命真。沈醉离亭看落日，茫茫东海尽黄尘。
蛮烟荒草丽天末，何事高贤辱远临。十载梦魂长若渴，数行笔札重如金。
遣文多访忠臣传，往事重劳过客吟。有恨莫消相见晚，白云黄叶已秋深。
相见今宵亦偶然，高楼同待月明圆。重云不散虚空影，深夜人归大海烟。
遏云歌罢舞回风，夜半腰支不属公。屈戍乍摇纱影弄，可应人是顾宏中。
由来歌舞破江山，庭树能催王气残。唱得浣溪宫样句，小楼吹彻玉笙寒。
烧来红泪尽辞银，花拥舒郎别院春。国虽家雠都未了，可能还较绝缨人。
世讲投情三十年，赤墀环佩共朝天。羡君义气驱千古，愧我官联躐后先。
叠叠骊歌燕水北，悠悠云树剑江边。满轮物色询黄发，龙卧东山未许坚。
纷纷灵异变昏朝，阴火随波远自飘。龙藏函经连水府，蜃楼开市借云霄。
星临东极无分野，山入南荒有沃焦。日日潮来长应候，似应西答百川朝。
主恩偏宠汉臣才，奉使行看拥传回。入洛潘安名并美，游梁枚乘赋应裁。
逍遥立尽嵩山雪，折赠心悬庾岭梅。若向都门论鞭弭，黄金谁为筑燕台。
岳色罗浮旧有名，牂牁长绕粤王城。交南莫羡充庭贡，合浦犹悬夜月明。
未定杀青他雨事，空深浮白此时情。临岐最畏闻江笛，一曲关山何处声。
曾拜天书耀翟冠，归来总羡一枝安。仙坛授箓传青鸟，侍女吹笙应紫鸾。
洛涘閒居耆社集，家园周览鹿门看。金茎分露多兰玉，酒脯何劳忆大官。
辛苦驱驰瘴海滨，逢厓遗恨欲沾巾。田家义士宁臣汉，鲁仲高风不帝秦。
井澳旌旗空落日，平章波浪尚愁人。千秋喷薄淩霄汉，犹是英雄气未申。
祥兴国脉仅奄奄，海上奔亡自景炎。万里何人归马革，九渊无地挽龙髯。
心存死难应千折，事去焚香更一拈。尽瘁共怜三相国，慈元依旧对宸严。
粤王楼阁引飞峦，别苑离宫草树残。正朔已非秦日月，朝台犹忆汉衣冠。
风生禾黍樵歌歇，秋入关河夜柝寒。閒倚青萍时极目，不知何处是长安。
雪残江上水如天，重过空门一系船。小隐欲寻中阁去，閒身先借上方眠。
裁诗夜乞翻经火，煮茗寒分供佛泉。满眼风尘欺短鬓，无如初地学参禅。
厓门峭削半侵天，亡国遗踪倍可怜。云树尚疑宫扇影，海氛犹似御炉烟。
珠襦埋没空山里，玉殿荒凉逝水前。一自翠华流落后，至今陵木怨啼鹃。
丹灶烟销掩绿苔，求仙何处访蓬莱。阜乡亭下空遗舄，蒲涧泉边尚有台。
鹤驭已随龙驷去，青山还倚白云开。衰颜最忆神楼散，一匕谁分入酒杯。
晴窗閒共蹑丹梯，一览诸峰万木低。孤磬响闻天井外，残莺声送夕阳西。
泉分石涧聊堪煮，酒有邻家不用携。十载青藜曾共对，故人今已直金闺。
萧条无地散离忧，何处风烟是虎丘。远道莫酬青玉案，尺书犹到白蘋洲。
云停岭树频翘首，月满江城各倚楼。闻说南来求大药，山灵先已候罗浮。
离亭歌罢促征鞍，白首交情作别难。词赋人推题柱客，江湖天远钓鱼竿。
尊中竹叶三冬暮，岭外梅花一骑寒。却笑清时招骏晚，高台今始筑长安。
我爱天朝新进士，多君文誉著金闺。开尊对客浮春蚁，待漏趋朝听晓鸡。
政喜云霄同作伴，可堪江海又分携。京华何日重相会，紫陌看花散马蹄。
龙山佳事入秋情，便向湖山上一行。沙起白云无鳄迹，寺垂黄叶有钟声。
宰因沉醉称工部，客是疏狂似步兵。车马要留萸影外，月明迟锁凤栖城。
山上楼台山下城，朱旗夹道少人行。春风寂寞莺花梦，落日悲凉鼓角声。
古冢金精来变幻，天池剑影随空明。老僧趺坐忘尘虑，石溜何须恨不平。
月过衡门竹树低，清樽聊得话羁栖。输君惯听云间鹤，笑我空闻夜半鸡。
千古好怀浑谩忆，百年高兴属谁题。东南久别邾徵士，岁晚寻船逆上溪。
法华长者即安期，坐拥三车老雪眉。步履健无鸠刻杖，英雄寿似帝王师。
碧桃眼界花千顷，好梦儿郎笔几枝。旧日灵峰曾绕佛，钟声江上最相宜。
赠君曾出双南金，别君曾弹紫绮琴。断金还比阿奴意，断弦持比阿郎心。
期郎归时明月圆，明月已圆郎未还。妾颜不比昔时好，郎心不比昔时坚。
碧澜堂下即吴兴，十里芙蓉绕石城。山简归时应倒载，条侯醉后尚谈兵。
摐洲雨过秋闻雁，橘里春深晓候耕。事简好将樵唱曲，水晶宫里坐吹笙。
曙日初逢宿雾开，馆娃宫外冢累累。鸣鸾不见孤鸾下，晞露疑闻化鹤回。
隐映祥光辉草木，茏葱佳气满楼台。一从埋玉高冈上，几度凌晨祭扫来。
华表西林晻霭中，霏霏拂拂梵王宫。寒凝海日晴还暝，横入松梢远更浓。
暮景苍茫冲断雁，客愁冥漠度疏钟。无端忽被风吹散，怅绝天涯望眼空。
小院名花自㫺年，先公曾此访通禅。秖应独立凉风后，得伴长斋绣佛前。
残雪压枝云母重，暝烟浮叶凤帷鲜。也应见物怀亲爱，时折幽芳供几筵。
云林幽绝绕琅玕，地接荒坟几岁寒。宿草残碑深不见，清风明月静相干。
隆冬有笋嗟何及，古冢赓诗迹未刊。僧化旃檀佳客去，可能日月报平安。
败屋长松碧藓滋，野人相见说当时。摩挲尚记儿童戏，盘屈惟应鬼物知。
长恐风雷腾老干，每因赛社斫新枝。近来时有辽东鹤，飞下寒梢欲语迟。
九转丹成生羽翰，烟霞拂袖出尘寰。壶中演秘龙初伏，岛外寻真鹤未还。
松径净迷苍雪冷，竹窗空锁白云间。洞庭凉夜吹箫过，水满江天月满山。
早闻学道出尘寰，今喜观光觐圣颜。黄石素书传圯上，青牛紫气度函关。
九重帝泽千年遇，万里仙槎八月还。此去知君招不得，想应跨鹤入茅山。
淳祐天子垂衣裳，湖山处处绮罗香。宫中美人谁第一，阎妃恩宠冠昭阳。
自起珠林树功德，黄金为梁玉为饰。金波月桂榜亭池，龙官凤砌恣欢慝。
鸣珰曳佩上瑶台，宁知乐极转生哀。辇路凄迷芊草合，御堤荒圯野乌来。
翻经释子四五侣，寥落空门无定所。逢人但出燕游图，欲语当年意悽楚。
千门精卫拥星躔，何事栖迟寄梵筵。日角早闻还九地，春容犹见傍诸天。
雾知龙衮香偏合，花对仙桃色倍鲜。空使万方歌万寿，岂期身世总归禅。
几日逢君即送君，客堂卮酒不成醺。途遥共说须加饭，病起谁教却避荤。
惊月啼乌还绕树，向风离马亦嘶群。同心落落京华少，寄我音书莫厌勤。
江上故园松菊荒，归来高卧旧茅堂。颇怜脩竹新移雨，遂有疏梅迥破霜。
原宪岂知贫是病，陶潜元倚醉为狂。肯携棋局时相访，未乏清风助晚凉。
长门寂寂不胜春，忍听君恩处处新。亦有黄金堪买赋，羞将宠爱托词臣。
郢路何期得再逢，旌旄遥自太和宫。开襟已出云霄上，作赋还争岳渎雄。
尘里停车分石髓，雪中移席傍花丛。追随欲踏岣嵝月，其奈明朝又转蓬。
才凭尺素慰相思，忽报輶轩已在兹。握手乍看疑是梦，论心久语却成悲。
君才岂合长林壑，此意聊将付酒卮。南北于今多战伐，即看明主问非螭。
白马青袍事事新，君家兄弟更无伦。那堪一夜西风恶，鸿雁行中少二人。
红油画戟碧山坳，金镞无光入土消。冷雨凄风秋几度，定谁拾得话今朝。
七尺龙蟠皂线绦，倭儿刀挂汉儿腰。向谁手内亲捎得，百遍冲锋滚海蛟。
无首有身祇自猜，左啼魂魄右啼骸。冯将老译传番语，此地他生敢再来。
旗裹金疮碎朔风，军中吮卒有吴公。更教厮养眠营灶，自向霜槽喂铁骢。
青山是处锁蛾眉，日日湖边有别离。却怪烟波三万顷，扁舟只许载西施。
顾野王家学有传，一经休说汉韦贤。风云惯得从龙便，岭峤争誇睹凤先。
天上星躔真有数，吴中谶语不其然。高堂要见三为四，屈指从今又几年。
百岁平分鬓未丝，临风玉树记当时。东方玩世多诙达，端木标科擅说辞。
遗简尚怀庭训在，芳名赢取旦评推。满堂佳客深更宴，绕屋良田几曲陂。
黄菊晚香心共远，紫荆春茂乐偏宜。岩栖有味甘肥遁，天运无情任密移。
华旦新年仍受贺，昨非今是早能知。长生祝罢无他语，仙果终看结子垂。
登瀛道人罗浮过，排风驭气来无何。千里万里海天远，五峰十峰春色多。
本相了无尘劫碍，浮生虚被身名魔。大明千古曙长夜，中天共指回扬戈。
夜分灯烬漏声迟，掩卷茫然不自支。三月莺花春去后，半窗风雨客愁时。
相如未遂题桥志，季子犹持刺股锥。辛苦人生成底事，姓名留得世间知。
故人近住林之东，相望草堂云气中。旧时松竹想无恙，暇日琴樽谁与同。
作赋应能继潘岳，隐耕元不让庞公。过门不入非为慢，两鬓尘埃愧转蓬。
船下韶泷日欲晡，四山云起景模糊。沙鸥冲雨频来去，汀树迷烟半有无。
作客又惊三月暮，思家其柰一身孤。愁怀浩浩浑如醉，独倚篷窗听鹧鸪。
虞君潇洒本天真，绝似梅花玉树春。调鼎声名知有在，可人风度更无伦。
冰霜凛凛能孤立，桃李纷纷总后尘。他日相思渺何许，巡檐一笑一情亲。
金华山人有梅癖，托物自号梅林生。欲唤师雄谈醉梦，恨无和靖结诗盟。
笔端幻出先春意，胸次包含太古情。我亦从来松竹操，愿言与子保幽贞。
淘金驿前春色多，红桃绿柳映清波。江南独客悲时序，柰此东风淡荡何。
昔人曾与白云游，我欲登临一写忧。风满征帆停不得，烟波回首思悠悠。
邑小犹能满万家，山耕溪钓足生涯。倦来不暇听更鼓，睡觉东窗月已斜。
鸣皋诗好为谁裁，靡爵心同象有开。禁省合容山客聚，竹窗疑是故人来。
春程玩舞时参队，静鼓瑶琴屡傍台。多谢扬州贪刺史，清风千古属公台。
缁素应烦玉女裁，晓风声度画堂开。身轻几欲凌云去，性警端能择主来。
曾见苏公游赤壁，复随清献过琴台。人间俛仰江山旧，今日光华迩上台。
堂下兰菲桂亦芳，栽培人只在中堂。柏舟自昔关风教，春酒频年祝寿康。
过雨遥山朝翠合，凌霜高竹晚阴长。司空为秉春秋笔，两字应垂百世光。
手裁桃李尽成阴，此去应劳抚字心。清酒几行赊后会，朱弦三叹有遗音。
炉峰日射香烟紫，湓浦潮添雪水深。解愠风行吾亦快，不妨题句满东林。
箕山树古白云深，孤冢谁封却到今。历数由来归浚哲，荒塘馀论岂堪寻。
城兼山势两崔嵬，池受江潮日往来。和雨和烟瓜埠柳，隔江犹解映楼台。
生祥生到后园瓜，始信天亲积善家。一气分张还共蒂，五行团聚正交花。
题经大手丝成锦，赏泛深杯影辨蛇。灵种只疑传不得，未应无地长春芽。
把袂飞扬易水头，当年驰疏识名流。从军自结三千客，破敌频呼十万侯。
剑拂秋霜临虎穴，毫挥春雪上龙楼。期君一在新丰市，烂漫桃花扑锦裘。
岐路苍茫惊把袂，问余何事楚天来。倦游客似相如病，奉使人疑博望才。
海内风烟虚倚剑，江中秋色独登台。沧洲后夜瞻银汉，缥缈仙槎北斗回。
七夕无缘一尽欢，水南秋月爱谁看。眼中岂少欧阳子，却羡夷陵旧判官。
不缘南陌怨归人，何事云根托幻身。春色似怜鬟鬓改，年年花绕石傍新。
岁晚携书谒郡侯，侯方燕坐对春秋。两生有道时非汉，二国无徵礼自周。
歌采康衢今日颂，传留廉吏后人修。多情若问西山路，古树阴中涧水流。
朝回驻马问江生，病爱楼居面雨城。凉昼白云流翠簟，清秋玉露望金茎。
冯栏转动层霄兴，伏枕翻思万里行。天远时危俱涕泪，南山空羡紫芝荣。
廨宇云深五月寒，眼惊檐溜忽鸣湍。不缘地主宾筵盛，那得天涯旅况宽。
散帙但吟神女赋，移舟须上使君滩。闻歌渐觉乡音似，家近宁嗟行路难。
九日酣歌兴未休，尊中冠盖尽瀛洲。芙蓉十里红相媚，杨柳千条翠欲流。
紫禁梦悬燕市月，白云心系越山秋。江南烟景依然在，明岁看花忆旧游。
黄金台高秋草生，白日茫茫空复情。昭王古墓没长道，渐离击筑同荆卿。
一旦相逢感知己，素车白马为君死。易水歌声不忍闻，千年遗恨燕太子。
北风无云冻欲裂，野人僵卧山中雪。使君清兴似南楼，尺书招饮梅庵月。
梅花香影落江濆，月华如昼酒初醺。夜阑坐觉禅心长，孤磬泠泠竹院闻。
鹿算龟龄天赐福，豹蔚鸾翔人所欲。赤松不解草玄经，跨鹤缠腰鲜其躅。
紫阳磊落继前庚，五百年来公降生。凤凰在郊龙在野，山阜冈陵罔不增。
麻姑王母皆誇诞，渤澥漂桑海为岸。一气浑沦转八纮，何者支兮何者干。
亿万长留石室书，汉廷无数马相如。中元甲子今初起，月到天心水到渠。
西来温水二君稀，城北城南自掩扉。三径云深高士别，万山天迥远帆归。
尊移树影离筵晚，路绕秋声去马迟。两粤古今元接壤，并州回首共依依。
晚风吹雨送新凉，远树依微近女墙。云起戍楼秋黯黯，山围官舍日苍苍。
空庭鸟字来人少，清簟螺杯引兴长。十载倦游君独惜，刺桐花下共徜徉。
名园佳节到柴扃，词客开筵集草亭。碧海月从今夕好，清秋人似旧年经。
病逢金谷还杯盏，夜转银河落户庭。何事羽衣蟾阙上，桂团风露正泠泠。
未有闲情学圃农，醉乡吟社敢当冲。守官郎署成遗老，托去词林拟附庸。
玄圃不遥当徙舍，酒泉无恙愿移封。闻君近日缘诗瘦，华发星星革带松。
海上东风送早潮，孤舟回首故乡遥。江村雨候瞻山色，客路春痕看柳条。
未有文章裨衮职，拟将涓滴助天瓢。逢人又喜闻新事，近日君王视午朝。
春风一醉故人楼，转眼重来十五秋。酒博明琼谈故事，画传昌歜记曾游。
泉台二子空遗恨，竹马诸郎尽裹头。此去又成千里别，玉骢临发更迟留。
高楼清瑟送离群，欲逐杨花怨夕曛。绣袷春寒三月雨，牙樯风急一江云。
狂歌戏马台前客，回首钟山移后文。浩荡长淮分咫尺，扬州红药属夫君。
岂是从军过塞北，应缘薄宦滞天涯。庭中忍听将雏曲，帐下愁吟赠妇诗。
巫峡云归虚雨约，洛阳莺老负花期。春风憔悴潘郎鬓，试把青铜问小姬。
金银宫阙是侬家，蹔插鸾钗拂鬓鸦。一逐孤云天外去，朱门空锁碧桃花。
婆娑吴越问前朝，来往空江送落潮。佳句全从僧舍得，雄心半向酒家消。
寒山到处客双屐，野艇无人挂一瓢。不为西风伤岁暮，乱云归去卧金焦。
门临千顷水云宽，黄叶疏疏照箨冠。未老朱颜堪学道，爱闲黑发早辞官。
秋烟竹色侵书带，夜雨空香送药栏。几度对君名利尽，高斋清绝梦应安。
三年采药访桐君，忍别沧江鸥鹭群。岂谓金门堪大隐，只缘玉牒重灵文。
河桥柳暗人初去，山店花香梦欲分。蹔入红尘心不染，宫衣犹带五湖云。
荒城浊酒送斜阳，数起门前指雁行。木叶时时作风雨，星河夜夜在衣裳。
坐深熠燿初惊扇，秋冷莎鸡半入床。何物最能关别恨，野桥残月照清霜。
相思公子住岩阿，岁岁衣裳剪薜萝。水溅山花春屐冷，僧归湖雨暮钟多。
犬能爱客沿溪送，猿不惊人带月过。讵用移文心自愧，云青沙白奈君何。
初来阁外弄春晖，上下花间试学飞。小语未全调玉管，薄寒深自护金衣。
龙池万柳栖应怯，紫殿千门见总稀。九十韶华愁易老，啼残红药绿阴肥。
强兵一夜度飞狐，大雪连营照鹿卢。明月五原容射猎，长城万里不防胡。
单于塞外输龙马，天子宫中出虎符。独有流黄机上泪，西风吹不到征夫。
谷水龙泉一片云，去来谁复见离群。夜深唯有沧溟月，无限清光不可分。
纳凉何必独夫容，水木清幽趣亦同。世上共高肥马价，林间单放病僧慵。
苔痕鹤过偶成字，月影鱼吞不解空。更忆澹虚亭上梦，寒云片片岭头逢。
汾阳门第晋风流，缥缈湖山感胜游。今日松萝谁是主，断云残月锁江楼。
筑成金屋贮婵娟，草魇花迷知几年。愁见向来歌舞地，古槎疏柳起寒烟。
谁把冰轮掷下方，老禅拈取挂虚堂。升沈虽复凭他力，内外从来本自光。
未点金容犹冷淡，才然宝座愈辉煌。莫将龙烛堪相比，不照人王照法王。
闻说憨公到宝林，朝来乘兴一相寻。田间雪积平如掌，寺里钟稀寂似心。
炉爇旃檀香细细，园开祇树字沉沉。由来此法应无住，不见空归义更深。
川原历乱欲谁归，独有山人到竹扉。恍忽旧时梅影冷，似曾寒坐月华微。
百年人事空潭影，一夕云林孤雁飞。特地不堪重话处，倚栏顿尔发清机。
绮语名场事已阑，梦游文字我曾看。请君细歃曹溪水，割蜜还花也不难。
春风反道日鸣驺，坐有书声自满楼。冻雪生寒光照几，晴晖迎爽影侵眸。
一杯会合方开岁，十里暌违已隔秋。与客醉归还唤渡，不妨惊起水中鸥。
莹然有色出孚尹，举世相看总贱珉。白鹤幽栖能脱迹，黄冠清梦不沾尘。
云根瑶草千山晓，月底璚花一室春。对酒长吟苏武慢，其人如玉合仙真。
芳春择胜作山游，再过山中已杪秋。岩菊有花撩客醉，野人无事为僧留。
郡中白傅开新路，池上陈公筑旧楼。今古悠悠谈麈外，吸泉聊自润诗喉。
一帆风便到吴江，江上飞来白鸟双。舟子饭时吾梦觉，起看新月坐篷窗。
溪南借我双松树，六月虚堂面水开。松下清吟成漫兴，酒边凉雨洗炎埃。
一声老鹤月中听，万里秋涛天外来。自把残书堪卧读，先令童子扫莓苔。
雨色荆门树树哀，武昌黄鹤暂徘徊。西风玉笛危楼上，万片梅花落酒杯。
乱山台殿楚江头，极浦蒹葭夹岸流。二十五弦湘水瑟，月明何处不堪愁。
萧萧羸马厌驰驱，愁听枫桥月落乌。开遍芙蓉思故国，折来杨柳记西湖。
十年献赋青云薄，千里题诗白社孤。我为飘零双鬓短，忆君霜雪满头颅。
渡口云深树色苍，孤舟寒雨共离觞。凭君莫话从前事，只是无言已断肠。
乳燕初飞藕作花，秋娘二八髻双丫。臂韝微露真珠络，疑是钱塘旧内家。
卢女初来魏帝家，楼前杨柳倚风斜。新衣只拟裁金缕，绿鬓何堪点雪花。
细腰宫里曲池平，杨柳依然绕故城。城上晚风飞絮急，无端感慨为谁生。
依依杨柳并阊门，歌断吴歈黯别䰟。落絮看时和泪点，柔条折处带啼痕。
出郭依稀见海山，君家元在海山间。梁鸿德耀贤相配，谷口襄阳老更閒。
红树拂云明翠节，黄花隐户隔松关。此中便是神仙宅，何必灵砂访大还。
巍峨雉堞耸神京，玉辇巡游荷圣情。百二龙蟠宁恃险，三千虎旅已成城。
山河迢递瞻佳丽，云物雍熙见治平。震叠已知先率土，请缨何事更书生。
南宫起草旧称贤，伦镜新披喜共传。韦氏一经来岭峤，伯鸾偕隐出旴川。
贪趋子舍云同远，笑捧仙花露更妍。想见瑞光迎彩鹢，寿星还逐使星悬。
烟霞占绝迥尘棼，洞里书藏草色薰。隐并鹿门瞻紫气，光分藜阁付青云。
琅函日丽恩初被，瑶瑟春深兴不群。最是披怀欣令子，遥从岭外挹清芬。
兰省当年近国光，逢君徵拜正含香。黄金入市惊龙种，白雪登坛渺雁行。
彭泽未归元亮隐，鉴湖先遂季真狂。瑶篇示我过玄晏，何必三都重洛阳。
四明才子建安风，曾向陶郎赋月同。谁可谷阳留召父，已闻东海得于公。
商飙开馆初辞燕，碣石飞书不待鸿。五斗浊醪能饷客，问君何日醉新丰。
太史常占紫气连，知君已变姓名传。寻仙定策卢敖杖，载妓应无范蠡船。
海上书邮何日至，歌中乐府近成编。人情俗态都销尽，独有词锋未断缘。
中原回首事堪多，漫说人间有大罗。岱岳星临移白日，昆崙天尽拆黄河。
三都赋就看谁待，七叙书成奈尔何。生不邀灵求一字，枉教慈氏说降魔。
一自归耕下噀田，岂知杯酒共谈天。正朝车马春城里，右辖风流紫阁边。
醉后和歌成白雪，灯前看剑是龙渊。故人汉殿今持橐，肯借声华照别筵。
上刹新闻住辩才，一舟南去水如苔。再传衣钵诗宗远，终日溪山画障开。
草没仙人烧药灶，花明丞相读书台。病夫久欲捐荤饮，春焙还能数寄来。
家传六一有遗风，昭代为郎意独雄。候雁北来新调好，文星南度大江空。
忆昔从戎向北陲，重来持节鬓成丝。夜悬炎海烽烟梦，时听严关杕杜诗。
古戍寒云过铁马，中原睛日闪牙旗。安危赖有诸君在，酹酒还期下月支。
禾黍离离满故墟，更堪黄幄尽南居。华风扫地真阳九，胡焰薰天亦闰馀。
寒浪愤吞千古恨，断厓腥染几行书。哀歌一曲慈元下，当日雍门恐未如。
昔年梦上百寻台，薄海鲸波天地回。四十九盘东向立，雁山犹是梦中来。
稻花风转接䍦吹，系辔萧条占桧枝。画扇红牙前夕酒，青山白雪几年诗。
千秋华表留仙语，一曲沧浪鼓枻悲。为惜君愁须缓缓，相逢知有泪双垂。
秋月垂缺秋花开，俞子欲别周子来。此我平生最如意，故人相聚未论才。
江烟漠漠鱼虾市，夜色沉沉鹦鹉杯。总道柴门甘寂寞，客星今已傲三台。
一贫无梦到封侯，屠狗吹箫不自由。今日功成身亦贵，可堪人记少年游。
十年家火炼凡铅，一日中原遇大还。君自羽仪朝帝阙，莫将垆鼎误青山。
岂有持梁剌齿肥，宰官如现丈人机。但令夜抱九仙骨，肯羡朝披一品衣。
面目西来真亦幻，云山南去是耶非。鹓鸾腐鼠都休问，来岁于今归未归。
深宫六月凉风至，纨扇团圆夺秋气。却恨君王赐浴迟，华清水热通宵沸。
金刀手弄云鬟低，杨柳楼头日已西。莫誇碧椀红瓤美，玉齿病来憎瓠犀。
品高真自广陵来，旧谱空怜壁角堆。千叶连云如并拥，两枝迎日忽齐开。
诗中相谑何须赠，担上能赊也用栽。记取今年才看起，醉吟多藉曲生材。
萍藻多从雨后生，绿波常共小池平。朱藤覆满休轻剪，待看繁花映水明。
畦间此种看来无，绿叶尖长也自殊。似取珊瑚沉铁网，空将薏苡作明珠。
菊苗同摘凭谁赋，药品兼收正尔须。曾是老人宜服食，只今衰病莫如吾。
此身真喜置吾庐，尚有床头一束书。海口潮生知进退，天心月到识盈虚。
已辞朝士还通讯，欲就渔翁更卜居。百里好山俱在眼，只教童子导篮舆。
石缝梅泉一缕清，早年依此学无生。紫藤垂坞人閒步，白马驮经寺得名。
法席坐挥棕拂短，官河去上木杯轻。山中试茗何时好，拟借禅房折脚铛。
绿荫松萝暑气凉，清泉泻入小池塘。人间昼永无聊赖，一朵荷花满院香。
月向圆时正好看，浮云入暮故漫漫。阴晴明日真难料，用舍平生只自安。
天上无人收倒景，海东何处溢清寒。虚檐不碍长松树，独坐胡床到夜阑。
新年京国竞繁华，东巷深居自一家。春到不如吴下晚，石湖诗里探梅花。
自揲囊箱买辔鞍，朔风吹岸剪眉酸。行行呼急征鸿暮，片片飞浮落木乾。
竹叶浅黄怜力薄，芦花轻白觉衣单。笑从吏计围貂领，十载官资换尚难。
濯锦江前万里秋，登临端不限梁丘。黑泉白草长年备，朔雪炎风无日休。
天府文章明梓木，星桥氛祲净灵州。即看多士桢王国，肯负玄龟锡禹畴。
来衮孤峰象太薇，千家井邑应星晖。城边二水龙双会，楼外诸山王四围。
鸿雁西来何落落，云霞南下故飞飞。一方黎庶知何济，独对朱轓愁不归。
梓州东寺涪江外，驻马先题大字碑。花木阵阳諠翡翠，亭台临水跃罘罳。
塔酣灵露生朱草，鹤恋昙云复故枝。太守散衙无一事，不妨拂石辄盟诗。
彩鹢欲发涪江涯，攀翻再折青杨枝。青杨千缕数不尽，彩鹢一去来何时。
吴宫花飞莺语切，蜀岭雪滞雁声迟。须知丈夫多意气，岂为中年难别离。
晓起驱车控大堤，残星落落风凄凄。水声东去沧溟远，山势西来云岳低。
行路说夷双刃捷，将军避虏选锋齐。绿林何处白莲教，北望青徐烟雾迷。
绿野融融春日晞，茂林脩竹术苗肥。峨眉月照清樽酒，巫峡云连白板扉。
王褒金马诗初就，杨子玄经客正稀。东岳山前南国梦，何时重采蜀中薇。
从容幕府孟嘉才，笑傲桓公酒一杯。行色未离江上柳，风光先到岭头梅。
分符横带黄金重，除道遥迎皂盖来。他日定徵龚遂问，水衡应有议曹陪。
城外长堤散九皋，西风跨马看鸿毛。玄湖日破浪花出，钟阜烟晞气彩高。
绿拥双林迷册府，清分三路入秋曹。化深南国无多讼，按辔逍遥拽锦袍。
尽日双峰大觉前，摩崖同饮太虚泉。洞深怕犯昙云合，阁闭惊看塔影悬。
步引健僧凌倒景，目随飞雁散江天。桂梅诸岭重重见，无奈乡怀入酒边。
良工冶铸金铁英，鍊出宝剑真天成。烨烨芙蓉比荷艳，犹如绿水涵秋清。
一从中道沈埋久，紫气犹能贯牛斗。沈埋夜夜想飞腾，匣里时时作悲吼。
君今得此耀细微，观者拂拭光陆离。防身震慑魑魅胆，露锷刜劘霜雪披。
自来灵物神呵护，愿子殷勤重垂顾。莫教佩服过延津，只恐跳波化龙去。
江流昨夜添新雨，绿树流莺娇不语。三三白苧冶游郎，两两红妆浣纱女。
青山江上峙嵯峨，江中新水生洪波。画船挝鼓淩风去，两岸春声杂棹歌。
孤鹰奋迅秋雨前，老熊怒触苍崖颠。狞姿猛态真奇物，敛翼共聆清涧泉。
乃知画者寄深臆，英雄听谏良难得。文皇不作魏公老，展卷令人增慨息。
海上星槎夜入河，天门献绩沐恩波。凤麟终合归灵囿，龙虎犹歆擅甲科。
宝殿云开辞负扆，石城雪霁想鸣珂。临岐为有同年旧，笑看豪曹意气多。
八十已过将九十，翛然物外等閒身。绣林山水堪怡悦，太息清风减一人。
平生孝行何人继，不受遗金世亦稀。岁岁朝廷赐牛酒，于今寂寞掩荆扉。
秀颈红唇脸花碧，秋波湛湛倾人色。高楼雾暖四时春，蝴蝶飞来归不得。
裾回縠转香风催，引商按徵云徘徊。鸣钟考鼓玉丘颓，讵识乐极生悲哀。
青楼春酣鹦鹉杯，孔雀屏风锦绣开。银鸾玉凤娇声歇，杨柳斜飞舞回雪。
越娘含醉弄丝桐，十纤宛恨哀弦中。调成白雪恼芳容，长卿茂陵发如蓬。
金井鸟啼风摵摵，桂树团团江月白。洞房秋思满娇娥，泪滴珊瑚眠不得。
玉台尘鉴少光辉，仿佛孤鸾彩翼垂。莲枯蕙折无人惜，露湿绮疏生网丝。
平生秘迹华阴求，苦忆昔年张益州。旧省愧同何劭入，扁舟忻共李膺留。
松陵月上青菰晚，苕水波翻紫稻秋。他日相思期结社，休文传有故时丘。
石丈新从湖上来，君家方筑水中台。百年风力谁能挽，万古云根我更培。
袍笏有时真合取，斧寻何处尚须裁。题名未敢轻拈笔，恐露精光逼斗台。
看竹何须问主人，主人读易已忘春。一声啼鸟山居静，境似桃源不避秦。
八极周流皆我神，世间争爱梦中春。凭君莫向痴人说，谁信无身是有身。
茫茫碧海上无天，何处乘槎不是仙。回首汉廷千载矣，令人却忆问津年。
会当子午全无象，子到中间一点生。从此乾坤还日月，此天先后自分明。
太极生人人会谈，但能知二不知三。谁将拈出三中一，还与濂溪老子参。
才怪多言言已多，风来水面便生波。不如跳出樊笼去，独和尧夫击壤歌。
太丘有子世称难，玉种琼田出定安。花县一枝郤氏桂，棠阴千里谢家兰。
想应弓冶传经笥，聊与铜符试晬盘。秋色平分弥诞近，掌珠明月许同看。
荷照新陂柳十围，葛衫轻试晚凉稀。观濠惠子元同约，看竹王猷屡未归。
坐即邀僧分野翠，吟常并鹤到斜晖。墨香记取留题处，蕉影青摇白板扉。
绮席清尊送晚霞，节临元夜艳春华。河桥欲满城头月，火树初开雪后花。
万里风尘今对酒，百年时序此闻笳。相看可奈疏狂甚，烂醉行歌漏转赊。
美人曾感鱼山响，千古高情寄白杨。洛浦锦衾徒烂熳，邺宫铜爵久荒凉。
诗成独赠同门友，势去潜悲异姓王。隧道风填飞藿满，争教来者不心伤。
水满春湖花满城，况逢寒食雨初晴。花深不碍秋千山，水阔从教舴艋行。
午憩旗亭分杏酪，夜归饧市有箫声。多情一树山梨白，小立柴门待月明。
葱菁玉树宫槐陌，婀娜纤腰杨柳枝。多病心情寒食后，小楼风雨落花时。
阳台永夜难为梦，洛浦微波可寄词。何许鉴侬心独苦，朝来青镜有垂丝。
客楼睡起西日曛，钟山曳曳拥归云。镜中岛屿后湖出，花外池台上苑分。
何处攀龙光禄宴，当年怨鹤草堂文。残英尽及东林醉，莫遣流莺醒后闻。
梁苑沙墩路几千，客情冷落逼残年。兔园宾酒樊楼妓，一曲琵琶欲雪天。
彩笔曾从象纬干，八千里外正栖鸾。儿童翘首争骑竹，簪笏论心快倚兰。
何事扶风金石铄，顿令揭岭骕骦寒。君归五世饶家庆，莱綵阶前映豸冠。
忙里题诗一送春，雨閒风日爱晴匀。他年定有方城梦，万柳厅前阅马人。
梨花半落柳初绵，客路题诗忆阆仙。莫道长安春已尽，归人犹在暮钟前。
卧听松风坐看云，十年忘却在尘氛。柴墟恐有移文诮，只借房山作隐君。
绕砌迟迟待我来，暗香幽意自徘徊。从教院僻无人到，也向秋风最后开。
山回水曲自成溪，城市初来路欲迷。西崦人家寻不见，衡门应傍翠微栖。
山下幽祠借午凉，野人为我置藤床。官程却忆园居好，黄鸟绿阴清昼长。
三间茆屋十弓耕，了却官租任此生。闻道蓟门憔悴甚，麦田都属五军营。
黄渡坎西仍渡河，行行官树夕阳多。客程莫怨黄昏近，明月满空流素波。
京陌音尘故国情，心旌长触梦魂醒。杏花杨柳纷纷雨，惆怅清明在泗亭。
桃花掩映野人家，住久依山老屋斜。怪得只从墙外看，行人车盖满风沙。
白云深处寄踪孤，一灶秋烟煮石蒲。门掩月明花自落，野亭樽酒忆林逋。
乞得马家双玉鬟，清姿濯濯槿篱间。幽香偶逐寒风去，带却书声过别山。
竹外斜侵十步强，千枝万朵亚邻墙。东风若过黄梅节，吹得先生醋瓮香。
衔枚夜度五千兵，密领军符号令明。狭巷短兵相接处，杀人如草不闻声。
麦叶蛏肥客可餐，楝花鲚熟子盈盘。家家芃磨声初发，四月江村有薄寒。
青黄梅气暖凉天，红白花开正种田。燕子巢边泥带水，鹁鸪声里雨如烟。
绿衣公子莫惊猜，挟弹惊过戏马台。寄语东风休著力，琼花依旧不曾开。
门前竹大笋成笆，江上潮来草没沙。村童探緌绿杨树，野艇捞鱼紫楝花。
乌桕红红生稚叶，紫兰茁茁吐新苗。龙须绿折风前笋，凤尾青添雨后蕉。
桃花杨柳共西湾，曾唱菱歌带月还。春色茫茫今莫问，满城烟雨过昆山。
生长江南惯采莲，棹歌声里斗婵娟。十三十四年相亚，覆额低眉各可怜。
木落天青万里波，洞庭秋色月明多。不知何路长沙去，只唱三洲估客歌。
绝磴攀缘尽日同，白云递递出空濛。惊心杰阁宫墙迥，着脚当门石路通。
满地渔樵饶我老，半空凫舄属谁雄。驱车且勿论迟早，万里天衢咫尺中。
重瞳项羽剧酣战，一目湘东方突围。莫怪无言倚松坐，先生老矣不知几。
检点残春又一年，鼓鼙声里落花天。荒村三日无焚掠，恐是黄巾亦禁烟。
苍厓无路烟雾晦，黄叶满林风雨寒。此是人踪难到处，公于何地倚筇看。
孤峰溜雨瘦到骨，老柏僵寒皴作鳞。莫怪笔锋太奇峭，先生只算自传神。
剪破冰纨写玉妃，秃毫焦墨只依稀。徐熙自作山林画，不向黄筌问是非。
秋水芙蓉怅有思，美人肠断倩谁知。可怜画里荒寒景，恰写离魂欲去时。
拥肿何人问散材，画中相对一徘徊。天然位置无行列，绝胜园亭作意栽。
散牧羝羊四五群，自持秃节卧寒云。汉廷卿相无穷事，十九年中幸不闻。
云梯面面礼弥陀，犹是开皇窣堵波。诸佛慈悲竟何事，坐看十度换山河。
短榻垂帏拥病衾，新年人事几呻吟。首丘每切还山计，齑骨难消报主心。
相国元功铭上鼎，留侯夙志在幽林。勿云出处终殊道，已许交情比断金。
鞍马红尘日送迎，累惊时节变阴晴。白衣苍狗有何意，流水高山无限情。
把酒旧曾临郑圃，题诗谁复共韩檠。故人若问年来事，华发新从镜里生。
天上楼台五凤攒，回头咫尺俯长安。太平宇宙难为象，岁晏冰霜苦不寒。
日过午门初放杖，云连甲第尽峨冠。空谈仁义何裨补，惭愧重来旧谏官。
过眼流年又涉虚，了知天地等籧庐。后来世事三春梦，前此閒愁一夕除。
未静风尘羞肉食，忽惊梅柳忆山居。灯前强和阳春曲，醉拂云笺任草书。
搔首流年万事新，交游赢得故情真。未论车马来今雨，直许金兰到古人。
邀月酒杯频入夜，傍花棋局不沾尘。多君满腹琅玕在，阊阖终须次第陈。
九月欲尽十月催，到处黄花烂漫开。西园有花独不放，直要渊明携酒来。
天衢甲第丹霄迥，楼阁虚明望转微。海日重光开冉冉，宫云五采映霏霏。
喜延宾客时分席，静玩琴书昼掩扉。退食从容无一事，愿歌隆栋荅垂衣。
别路同攀春柳条，闻君秋驻海南轺。书来自喜州无瘴，运去那知鬼作妖。
子建诗雄空盖世，宗元谪死不还朝。黄梅岭外钩辀雨，零落残魂谁与招。
每恨家居九陌东，朝衫无地引清风。关心漏待三更月，障眼尘飞一丈红。
胜境忽疑仙岛近，好怀先遣俗缘空。弹棋瀹茗兼题句，不觉西亭日过中。
偶过琳馆系情频，似结烟霞未了因。尘世苦难逢笑口，仙家谁可著吟身。
绿阴匝地全消暑，红药翻阶已后春。载酒重来先订约，歌童还解识词人。
卧龙遥起鹿溪边，消息真传到海壖。社稷有神清议在，关河无限赤心悬。
匡时奏草频开箧，咏雪诗筒动隔年。幽思久随风鬓短，推贤怀旧复成篇。
兰芽忽迸一枝新，可是前生在比邻。半百有孙曾谓晚，十千行酒故应频。
代传相种元非偶，形肖阿翁定逼真。每爱将雏歌旧曲，春风瑶瑟夜相亲。
江汉萧条落木秋，疏篁相倚小山幽。知君肥遁非充隐，方信人间有许由。
我有青山一片霞，倩君为我制加沙。明朝天上讲经去，吹落满身优钵华。
陇上辍耕春雨馀，牧儿黑色短裙裾。只疑李密归田去，牛角胡为不挂书。
帝子南征竟不还，墨云零落九疑山。偶因碧草牵春梦，得到潇湘二水间。
飞锡来从日本东，受斋因过海王宫。坐中貌得珊瑚树，犹带蓬莱水殿风。
忆昔涪南献荔枝，美人宫里一开眉。劳民轻结当时怨，看画深令后代悲。
尚书天上早知名，长忆君王听履声。回首白云山万叠，苍梧何处最关情。
凤毛新沐翠毵毵，春近瀛洲雨气酣。晚下紫微归思切，长身独立望江南。
五马浮江一化龙，琅琊王业藉诸公。江南春草年年长，若个能追万里风。
卫幕已镌东白志，西涯又撰孺人碑。莫道不传家世事，当年兼有两公知。
紫荆台上罢埙篪，元季风流世所稀。青简满床萤火散，蓝原落日子规啼。
池塘草长谁春梦，花萼楼空自夕晖。望断幔亭仙已远，月明双鹤夜来归。
鸣鹿宵聆宾宴歌，讲臣秋考帝乡科。文归永乐真相匹，驾比欧阳不啻过。
千里地灵江右占，一时人杰榜中多。西还有梦身先到，金殿东头白玉坡。
草堂新翠葑溪濆，东郭贤人送此君。颗颗深根才易地，亭亭高节便凌云。
恍如钤阁环兵卫，不与兰台纪战勋。白璧黄金何足比，为题诗句谢殷勤。
双鬓萧萧城一阹，自斟浊酒倍踌躇。星霜遇景悲时迈，身世闲愁集岁除。
久已逃名安薜荔，渐看偶语禁诗书。清溪何处桃花渡，欲向花源深处居。
开帘小坐怯风凉，新月如钩隐画廊。夜久不闻深院语，到人惟有落花香。
惆怅天边一雁遥，溯风独立影萧萧。生平畏事思缄口，近复贪眠懒折腰。
悔不当年安鄙贱，却怜垂老愧渔樵。岁寒倍忆丘樊好，羡尔身名共寂寥。
自信何劳与物争，相怜宁暇不平鸣。多愁每羡人能醉，万事今看梦早惊。
扪舌藏身消永日，随心曝背倚前楹。静幽亦有山居意，却悔人间著姓名。
三逢令节独悲秋，幸尔招携浪漫游。但醉不须嘲落帽，对花何必更登楼。
南冠尽望燕山远，楚岫仍将暮雨收。转忆去年今日事，同人千里始知愁。
金山一过一回思，星聚连床彼一时。漫说箕裘徒筦尔，纵留文采亦空而。
试凭江阁难舒眼，但听潮声巳蹙眉。明到江南逢旧侣，冻云寒日总成悲。
石桥碧涧又斜晖，人有高情寄翠微。入坐秋声催叶下，当杯宿鸟乱云归。
僧无俗韵供排笑，酒散凉风恣指挥。昏赤穿林灯影细，草头零露遍濡衣。
霅溪画师名早传，画梅不作铁盏圈。湖山入梦既潇洒，粉绘落纸尤清妍。
巴西故人玉堂老，别去几年音问少。溪云山月不堪持，一枝写寄春风早。
想当盘礴欲写时，寓情笔底谁能知。心期不负岁寒意，贞洁要如冰雪姿。
到今令人叹奇绝，我亦见之惭蹇拙。从谁交谊重金兰，空慕广平心似铁。
郡国衣冠此日新，老怀深念竹林人。客边风雨十年梦，醉后乾坤万里春。
云路尚淹麟阁远，秋天空荐鹗书频。不痴济叔劳推赏，奈恋烟波理钓缗。
万里舆图新入贡，一时遗老复迁官。祗缘旧国轻周鼎，徒使仙人泣汉盘。
斤斧未容遗朴樕，阶庭谁见长芝兰。野夫独幸归耕早，只恐乡关路转难。
旧事纷纭成昔梦，馀生窜逐误微官。一年道路危三峡，几度歌吟历五盘。
甄别有恩垂藻鉴，芬芳无德播椒兰。逢人但说生还喜，莫问从前事急难。
百望西江未肯东，寤怀极浦起劳忡。来帆却笑征刀涩，风力翻将水性穷。
近远予程俱莫问，流洄川意浑无终。愁人此际空延伫，日暮烟涛一缆中。
北望衡茅信脚行，向人风雪自多情。孤村梅影怜春瘦，穿土萱芽待晚晴。
斜日平林云渐薄，方塘活水鉴同明。鹍程终见归鹓序，未许鸥盟老此生。
当年有竹轩中酒，半榻清风一局棋。今日周溪桥下路，两行红泪几篇诗。
夜谈不尽鸡偏恶，秋色含悽鸟未知。归去西园寻旧迹，梧桐萧瑟雨声悲。
词锋如箭口悬河，一语投机大梦吪。今日平康谁得似，只闻鞍马夜来多。
四牡骖驔丽锦鞯，山河千载帝恩鲜。辉煌玉节来宫阙，焜耀泥书艳楚天。
华萼楼前瞻气紫，青阳阁上傍云连。宠筵醉后歌麟趾，满袖沾濡湛露旋。
蟾宫前后交桂阴，桂气袭人寒不禁。吴刚倚斧夜不寐，兔毫冷浸冰壶深。
青袍绿鬓谁氏子，独上云霄亲折取。归时不遣素蛾知，两腋西风日千里。
东风吹尘红映道，恩光著袍绿如草。男儿得意非寻常，出门仰天气浩浩。
雕琼作树瑶作华，乘春早宴仙人家。蓦听虞韶杂鸣凤，停杯一啸凌紫霞。
青山几叠护云屏，绿树风凉鸟自鸣。最是幽人无一事，捲帘独坐看黄庭。
万里平铺雪满天，瑶花乱点散琼田。江村尽日无啼鸟，惟见沙头系钓船。
玄武三台景色鲜，犀牛望月吐青烟。永兴古寺钟声响，港口归帆渔火炫。
南灶云霞波万顷，茯洲浮地浪千层。石桥半渡传今古，耸秀桂林夜月圆。
长衫大袖拥轻舆，搭飒乾坤一腐儒。平野时时火明灭，荒村往往竹扶疏。
备倭将勇妖星落，穷海天寒厉鬼孤。不识不知朝又晚，几回惭愧送行夫。
我道炎荒别有天，炎荒也只是西川。诸洋但比瞿塘大，五岭何如栈道悬。
细和陶诗虽逸驾，力排日录亦空拳。乐天知命刘夫子，万古千秋独凛然。
寸铁安能铸大钟，行藏空负翠微峰。适观云谷老人作，恐与武夷精舍同。
落日还凭高阁望，晓风又速画船东。野花莫乱桓公眼，大构犹须讫此工。
浪信人言岂尽然，蓬莱元自属神仙。海浮沆瀣斟初满，天放婵娟赏最先。
草木已非王虺路，衣冠全别尉陀年。昨来尽读骚人赋，最爱长沙第一篇。
南北东西几谪仙，小臣独荷主恩偏。疏狂言语施行半，简靖衙门偃仰便。
旋织药笼供检讨，剩开花径待旬宣。老亲莫谩忧边远，此去分茅更一千。
岭表何官最我閒，我颜原不似公颜。坐残夜雨斑衣冷，望断秦云大被难。
药盏不曾三日歇，柴门常用两重关。小儿度日真如梦，独钓蟛蜞去不还。
破衣衫中破布裙，逢人便说会烧银。君何不自烧些用，担水河头卖与人。
深深松竹护池台，春日柴门为子开。携鹤草堂惭大隐，僇狐沙县羡高材。
香山九老追前会，南极诸星接上台。僻地更烦双舄到，小舟长送百壶来。
辽城留语想仙才，共道金精有化胎。赤壁梦中曾一见，紫云台上是重来。
孤踪直许秋鸾伴，远适宁虞海燕猜。花下鸣琴犹对我，素风应记蜀山回。
还是江东赖布衣，芒鞋竹杖款荆扉。于今参得茅家诀，不向青山问所归。
昨日繁华焕眼新，今朝瞥眼又成陈。深关羊户无来客，漫藉周亭有醉人。
露涕烟洟伤故物，蜗涎蚁迹吊残春。门墙蹊径俱寥落，丞相知时却不嗔。
寂寂青山一鸟啼，紫藤花落午风微。不知刻漏长多少，但觉桐阴半日移。
偶随流水到花边，便觉心清似昔年。春色自来皆梦里，人生何必尽樽前。
平原席上三千客，金谷园中百万钱。俯仰繁华竟陈迹，野花啼鸟谩留连。
风送杨花满绣床，飞来紫燕亦成双。闲情正在停针处，笑嚼残绒唾碧窗。
棠梨花开满山白，白鹇飞来春一色。黄鹂紫燕太匆忙，不道花间有闲客。
却嫌香露污春衣，立向湘江映夕晖。鸥鹭相逢莫相妒，一双还拂楚烟归。
西省才承宠命新，中台又见荷丝纶。如今八座多求旧，自古三边重得人。
万里河山同日月，九重霄汉动星辰。北门锁钥知均是，会见沙场靖骑尘。
葭菼苍苍客思催，江门流水重徘徊。寒潮日暮雁初落，野岸秋深人又来。
两度黄花淹旅梦，半山明月独登台。劳劳沧海云踪远，夜听孤城画角哀。
菩提树北戒坛西，禅侣相依好并栖。苔藓喜幽沿地绿，芙蓉宜日与人齐。
看将劫火归鳌背，觅得残碑剩马蹄。有月今宵圆未缺，竹篱新粉不妨题。
水气凉生晓日中，阶前过雨寺前风。坐忘一树无青地，疑是霜林叶尽红。
奇花烂熳半天中，天上云霞相映红。自是月宫丹桂种，嫦娥移植海门东。
绿槐树下云初散，苦竹篱根月又生。今往昨来成幻梦，云亡如在不分明。
鸳鸯岂复乘潮至，蝼蝈空闻彻夜声。若是丈夫无泪落，也应赊取哭斯情。
西风故国水东流，野客经过雨乍收。塔影遥连官树渡，雁行多下靖王丘。
春秋百战犹存地，唐宋诸贤半入州。阅古堂前今夜月，几人华发共先忧。
京华几度长相忆，消息传来解百忧。今日开怀燕市酒，十年听雨郭家楼。
簿书叹我淹兰省，教铎怜君到吉州。寄语故人杨举子，荔枝阴底莫迟留。
先生规范任从容，教历延安两郡中。坐见文风千里浃，不知吾道几人东。
蘼芜满院看生意，苜蓿堆盘胜晚菘。料得杏花坛上讲，故交应有士希同。
绿暗红稀春已深，东风吹度小墙阴。凋荣何恨人间事，独倚幽窗数过禽。
入韵春台已见清，阅兵犹作近郊行。六花别出当年阵，细柳真屯此日营。
金鼓声传千谷应，旌旗影动四山明。舒徐五丈原头步，赋得诗成玉槊横。
昆仑万丈来白龙，一亩中有仙人宫。草色犹馀楚云碧，莲花别作濂溪红。
客星无光尘梦远，凤鸟不来吾道穷。至今寂寞古祠下，薰人依旧自春风。
谁向艰危问死生，厓门忠义即燕京。春风吹起祠前浪，直为三仁洒恨声。
辉辉朗月照横坡，风景其如此夜何。要识长官新政好，冈头深夜听弦歌。
高掩柴关人影稀，一秋伏枕愿多违。隔林传语芳名旧，倒屣留欢足力微。
相见定应期后至，入山何可但空归。挥毫且作他年券，松鹤溪猿认客衣。
七人四百九十岁，吴家堂上看花灯。皓首庞眉方满坐，金杯玉碗出清冰。
三寸黄柑浑似蜜，百壶春酒况如渑。今日相逢总知己，老夫欢喜欲飞腾。
铜龙春辟晓光寒，金水桥横白玉栏。见说汉皇求大药，故邀王母到长安。
黄金夜献文成灶，青鸟朝翔太乙坛。不是岁星陪帝辇，蟠根谁奉殿中欢。
秦兵百万气连云，屋瓦邯郸震欲焚。千载尚留城市在，士人争说信陵君。
汉家锁钥惟玄塞，隘地旌旗见紫荆。斥堠直通沙碛外，戍楼高并朔云平。
峰峦百转真无路，草木千盘尽作兵。谁识庙堂柔远意，戟门烟雨试春耕。
戍楼霜重角声残，策马朝登十八盘。紫气正当天北极，彩云时见汉长安。
誓将锁钥标铜柱，应有麒麟画铁冠。况是六飞巡幸地，至今溪谷尚鸣銮。
万山环合蔚州城，紫塞连云朔气清。禾黍岁时供上谷，烽烟日夜接神京。
九宫迤逦通军壁，高垒崔嵬列虏营。稍喜摧锋章节能，帅将俘获谢苍生。
四月覃山茶树香，蹋歌采茶多女郎。孤亭小池长杜若，斜川细雨飞鸳鸯。
岛屿历历渺云水，烟波茫茫连大荒。眼中春花复欲尽，未得及春归故乡。
越王城东江欲涛，越王城上乌山高。亢龙愁雨久在野，病鹘怜风空解绦。
西望佳人息环佩，南来乐土避弓刀。园葵一饱那可得，今日登楼心独劳。
北固楼前鹅鹳风，奔涛蹴汐撼龙宫。舟楫是非京口渡，关河忧患海陵烽。
悠悠往事不堪论，默默穷愁泪暗吞。敢向明时伤远谪，独怜壮志付空言。
楚人但识湘闾去，汉室谁知汲黯存。愧我同官未同事，端居真已负君恩。
江西诸子在春风，我有新碑落永丰。海阔天空无可寄，只将狂斐为君通。
直北关山金鼓振，英雄无策庇婵娟。一朝艳质化尘土，明日何人拾翠钿。
风散綵云飘碧落，苔生辇路湿苍烟。明眸皓齿今何在，满眼梨花哭杜鹃。
天挺人豪遇下邳，留侯遂作帝王师。秦关百二山河破，应是胚胎进履时。
仙郎游宦岁华深，清节应无愧古今。双鹊也知消息好，高堂日日报佳音。
古寺苍苍不计年，到来拟结半生缘。僧闲了悟空中性，地僻分明物外天。
满室香烟初起定，一天花雨正谈禅。因知佛法多灵异，钵水能令出白莲。
不因钟子独知音，山水徒然托意深。千古高风招不返，伤心弗忍抚瑶琴。
蟾窟当年花发时，天香深处识仙姿。尘凡一隔经三纪，万里红云系梦思。
半腮迎日斗鲜红，累叶眉山赋飓风。屈指乌衣三世后，新诗重睹薛奇童。
铜壶一夜闻寒枕，纱窗月落鸳鸯锦。乌鸦惊飞辘轳长，楼前倏忽生曙光。
侍婢金瓶泻鸣玉，晓帘水涩胭脂香。春山欲描描不得，栏杆伫立寒霜白。
去年照镜看花柳，琥珀光深倾夜酒。罗帐重重围凤笙，玉容今为相思瘦。
青骢一别春复春，金戈铁马瀚海滨。惊沙吹雪冷黑貂，香闺良夜何迢迢。
层台一柱压嵯峨，西北浮云接塞多。铁峡霸图龙已去，穆陵秋色雁初过。
山回大陆吞三郡，水割平原纳九河。万里登临日将暮，醉凭青嶂独悲歌。
寒塞无春不见梅，边人吹入笛声来。夜深惊起思乡梦，月满阴山百尺台。
寒溪鼓棹赴弓招，雪点轻装锦作袍。日侍殿庭沾圣渥，职书纶綍簉清曹。
鸾回凤舞金花轴，铁画银钩玉兔毫。九万鹏程从此始，登瀛视草步弥高。
回鸾五色散天香，凤翥龙飞粲玉章。圣主褒封昭盛典，先生拜赐荷恩光。
大夫命服尊乡里，学士官衔压右坊。此别但期多寿考，永歌天保颂时康。
平台酒进石榴低，光禄厨分太乙藜。玄鸟似能迎客舞，黄鹂偏欲近人啼。
乘槎使者千星渚，垂钓幽人恋锦溪。转眼风烟殊去住，一樽酒尽暮云西。
五岳长怀济胜才，三山何事问蓬莱。冈头处士龙仍卧，岭外飞仙鹤并来。
积翠中天藏洞府，空青半壁堕池台。翩翩群从俱奇隽，为扫如椽向绿苔。
紫姑箕转异香焚，邻女相期卜素心。几度含羞娇不语，指环笼袖拜深深。
闻道罗浮四百峰，吾生多病少行踪。君行到处须勤访，莫遣山灵笑懒慵。
为觅浮山竹叶符，青鞋布袜入仙都。朗吟足当灵符术，何事真形五岳图。
翠羽梅花梦不同，令人遥忆赵师雄。君今欲去缘何事，一醉前村酒肆中。
山外仙居接太微，铁桥中隔又疑非。行行拾得金光草，莫向桥西住不归。
七尺长竿八尺丝，懒将香饵钓鲲鲕。夙盟象罔鸱夷侣，绿水青山是便宜。
轻薄青楼浪得名，病来傲骨已全轻。齐盟不敢争牛耳，空愧虬髯号长兄。
我观古昔之英雄，慷慨然诺杯酒中。义重生轻死知己，所以与人成大功。
我观今日之才彦，交不以心惟以面。面前斟酒酒未寒，面未变时心已变。
区区已作老村庄，英雄才彦不敢当。但恨今人不如古，高歌伐木矢沧浪。
感君称我为奇士，又言天下无相似。庸庸碌碌我何奇，有酒与君斟酌之。
鵁鶄鸂鶒满晴沙，红杏夭桃乱着花。十里湖山开画障，一双小艇载琵琶。
今年人日春意动，梅花满枝春草齐。一声鸧鹒送残雪，万里新水生湖堤。
粗粝强将佳客供，缥缃还许故人题。难酬令节惟拚醉，任性全身学马蹄。
水月相忘坐此清，缁衣空窃好贤名。吴中词伯还双陆，洛下儒宗亦二程。
几信宫墙无路入，极知水火有人争。传心好亦当年事，三绝韦编付短檠。
七十看花岁已残，始怜梅蕊照衰颜。河清可道遭逢易，驾俗深惭会合难。
锦绣段间藏黼黻，骊龙珠抱媚江山。欲留光彩无穷事，心绪悠悠竹素间。
我居廛陌子沧洲，望隔江城各倚楼。共惜贾生违汉室，岂知王粲重荆州。
青云尚恐终难附，白璧空怀未尽投。十载三都墙室满，不堪玄晏思悠悠。
红妆一队阴山下，乱点驼酥醉朔野。塞外争传娘子军，边头不牧乌孙马。
银汉清秋万里遥，月开妆镜桂云消。可怜精卫空填海，不及天孙鹊驾桥。
天空露下夜如何，漫道双星已渡河。见说人间方恤纬，可知天上欲停梭。
一水盈盈会转稀，敢从天汉问支机。弹冠吾欲趋朝省，闻道君王已曝衣。
万里苍烟海气通，欲从何处望东蒙。斜风细雨长安道，赖得分携是醉中。
素衣不禁帝京尘，出郭看春已暮春。我自倦游君未遇，杨花如雪送归人。
南浦春波照酒卮，谩将离恨托前期。如何命驾能千里，不为临歧住少时。
煌煌华盖近奎文，玉宇天高睹庆云。秋露每怜三径菊，春风犹忆泮池芹。
王言润色毋多让，尚食传餐莫浪分。簪绂老逢台阁选，好将忠赤报明君。
铃索无声玉漏残，文渊阁上逼高寒。恩光频对双莲炬，寿考何须九转丹。
兰殿早朝随唤仗，花砖晚步候鸣鸾。斯文说有吴夫子，淮海相望欲见难。
郎官星下最知名，种得桃花已满城。邑近桐乡推大令，经尊戴氏授诸生。
芙蓉石削三峰色，天目涛飞九里声。著作几人如尔锦，登楼何处望春明。
四州萍聚一严州，红烛烧残话转投。寒漏未须催夜永，禁门刚好为诗留。
庸言了司皆甘旨，元酒温存胜敝裘。欢会莫辞今夕醉，尘氛羁绊几时休。
湖上青山俯郡城，孤亭无改昔贤名。杯衔落照千林影，槛倚长天一雁声。
寒雨自怜征路远，重关谁识战场平。恭瞻圣祖飞龙地，紫气盘回接旧京。
西湖灵隐称名刹，记我当年事胜游。灵鹫岭边山独秀，冷泉亭下水长流。
祇园鹤唳禅林晓，石洞猿啼玉树秋。闻道老师行驻锡，前人遗址待兴修。
著处春风纵马蹄，客心愁见柳如丝。芒鞋斗笠溪桥路，记得江南二月时。
湖头风雨夜回船，细语如丝水拍天。不信别来春又暮，花期酒约两茫然。
冷泉亭畔树初明，百道寒光水面生。松月似留人住住，溪声却唤我行行。
千岩万壑不曾看，一水悠悠欲渡难。与子相期仍未定，不如且尽眼前欢。
买得桃花一坞深，清泉白石久盟心。今朝便是知非日，一往仙源何处寻。
黄村桥头树色深，遥怜入竹向山心。能添草阁山腰里，李径桃蹊不用寻。
每爱疏林平远山，倪迂笔墨落人间。幽人近卜城南住，写出春风水一湾。
江上凉风已似秋，客中歌吹亦生愁。金阊门外冶游子，灯火回船不自由。
虞山红树昔游时，每到秋冬入梦思。今日巴城又同棹，画中霜气最先知。
老去诗肠唤不应，分无丽句壮君行。江头日日黄梅雨，为写烟波柳外城。
晴阑袅袅风须动，暑架垂垂露乳寒。却忆高楼清夏日，美人常对水晶盘。
汉家葡萄出西域，斗酒曾博凉州戍。当日谁知使者劳，至今人种葡萄树。
双井山边送客时，满林风雪倍相思。西行万里遥回首，太华终南落日迟。
旌旗荡野塞云开，金鼓连天朔雁回。落日半山追黠虏，弯弓直过李陵台。
地分三晋此山川，形胜迢遥在马前。乱石斜通青草路，太行横断夕阳天。
漫垂云气孤村雨，时聒乡心几树蝉。不及阮宣随处醉，兴来即解杖头钱。
阿郎几载客三秦，好忆侬家汉水滨。门外两株乌桕树，叮咛说向寄书人。
频吟白雪动庭柯，折柬招寻许和歌。酒色碧如琼岛月，茶香况煮太湖波。
春容耐可牵衣袂，逸事何妨拟薜萝。海内襟期君不薄，风前容易掷流梭。
太液登龙今几载，乘舟兹复入山阴。天心若解幽人意，二月江南白雪深。
数数离家谒上方，此回陪客趁春光。蹋穷芳径草新绿，啼遍杨枝莺旧黄。
出郭未除寒食火，入山偏近野棠香。残红黯黯都教尽，世上浮生几著忙。
送君春晚下长川，一棹东飞逐紫烟。漫忆龙山花尚好，跨驴终日听啼鹃。
几年宦路说通家，二仲风流世所誇。去日独吟池上草，到时同醉寺前花。
芭蕉月冷春题字，棠树风清晚散衙。为报高堂消息近，旧都元不是天涯。
都门追饯小光庭，万里遥占有聚星。争说青毡惟乐道，肯嬿绛帐但传经。
泉寻濲水渊源远，路过兰溪纫佩馨。作别因思忠烈庙，黯然含意向邮亭。
解官归隐旧壶山，往事浮云梦亦閒。花径雨馀春自足，柴门地僻昼常关。
问奇时有邻翁到，采药长随倦鸟还。谩与野鸥深结社，鹤书朝夕赴林间。
仙丘西畔越山微，几片閒云出岫飞。宿寺远随僧入定，巢松还带鹤来归。
暝兼秋色移丹岛，淡扫霞光幻白衣。天上从龙长作雨，回看倦鸟思依依。
达人归筑碧山河，细柳桥西牧子多。流水半村松外笛，平原数亩雨中蓑。
维鱼入梦无饥窘，芳草如茵任寝讹。北上鹏程犹万里，虚敲白石和高歌。
朱衣赤带众称宜，归去乡园鬓似丝。词翰久为黄阁重，姓名今许白鸥知。
清泉绿树行吟处，倦鸟閒云坐对时。林下日长多故老，短筇相过自深期。
微霜落叶度关河，此去文园卧薜萝。双阙恩光辞凤沼，一天秋色醉骊歌。
菊松别墅将心远，霄汉新知入梦多。莫与野鸥盟太早，更期南陌共鸣珂。
京国相逢凡几回，红颜渐觉鬓相催。一生未改心如水，千里临分酒满杯。
驿树蝉声将暑去，关河雁影带秋来。客途有景多留咏，毋惜银笺倚醉裁。
白云粉署久为郎，千里分符荷宠光。双佩日边辞魏阙，千山马上入秦疆。
专城近塞尘沙静，露冕行春野树苍。问俗想应勤劝课，闾阎处处乐农桑。
璚林畴昔共簪花，京国重逢鬓欲华。巴郡几年称别驾，荆门此日又移家。
雨中独树淮山近，鸟外斜阳梦泽赊。粉署才名人共识，未应留滞在天涯。
领郡曾闻政绩殊，奏功今见上皇都。三年秩满仍分竹，千里刑清不用蒲。
野水片帆随落雁，秋风一骑复平芜。官居料得多清致，山色湖光似画图。
曾伴戴颙栖遁处，今成桑扈返真庵。井沉桐月香台侧，窗掩松风石涧南。
每借佛灯翻贝蕳，几听僧梵绕花龛。残经应已封蛛网，犹记山房半夜谈。
缥缈黄金蓟北台，高天虹色异人来。雕弧七札穿杨技，綵笔三都视草才。
秦望山川盘禹穴，昆明池水夹蓬莱。谈诗东阁饶清兴，莫遣斜阳堕翠苔。
新水高槐咽暮蝉，尊生斋里好谈玄。如何半夜篝灯读，只是长杨校猎篇。
弟子群中最白眉，十年南北叹睽离。探穷今古书千卷，不得姮娥桂一枝。
酌酒与君多旧话，赠言于我有新诗。行行勿薄宜阳教，坐拥春风拟浴沂。
野棠春尽发江城，飞旆看君入汉京。花里鸣珂骢马去，日边持斧绣衣行。
烽烟远塞逢多事，慷慨中朝起大名。海上穷交何所赠，燕山一片白云情。
万虑消磨独此真，散为寒翠压游尘。鸾凰有道天谁管，鸿鹄无心奕自春。
帝圣敢言图象梦，臣愚端称采薇人。中肠更待从头说，怕怆清风白露神。
芙蓉秋水与诗清，御史平生极有情。若道此花真个好，老夫还折赠先生。
割得钟山一段青，青林杖屦愧频经。水边旆影鱼知避，松下棋声鹤解听。
走壑奇泉喷夜玉，攒峰怪石化秋星。广庭不用重裀设，绕砌苔钱绣锦萍。
何处平泉别有庄，新堂西崦筑溪堂。水风吹酒凉侵枕，山月窥人影到床。
睡熟黄紬诗梦远，坐销红烛世机忘。多情摩诘应趍约，谁貌骑驴华子冈。
二月探春春事微，留人无计网春晖。山容殢冻花应懒，野色悭和蝶未飞。
晴縠漾波惊石濑，午光斜日荡林霏。白头多病防多酒，风雨危桥怯夜归。
业卒成均懒拜官，老归林壑寄幽欢。文章南省秋云薄，灯火西窗夜雨寒。
长剑提携空自舞，孤琴零落向谁弹。江山何处桐冈路，望尽晨星泪不乾。
牛渚风潮溯九华，知君五度泛仙槎。三书可上新侯府，一榻能忘旧主家。
山势楚来还北拱，江流蜀下向东斜。精忠为吊余公墓，好酹村醪荐水花。
夕阳倦鸟自知还，东去飞云不可攀。大块此身如客寄，深山一榻似僧閒。
径荒松菊今犹在，路塞荆榛久未删。倚杖诗成看天印，晚风吹酒上酡颜。
恨别江淹独黯然，惜馀供奉更堪怜。窗前读易人孤坐，灯下苦吟僧未眠。
斗欲旋时还北指，日难留处已西偏。曙楼莫放钟声过，回首东风又隔年。
春色休论郭外寻，城中泉石此山林。对花宜醉十分酒，买地不辞千笏金。
云幕秾薰脂粉艳，风帘低约佩环音。主人多少留春意，未许池塘变绿阴。
海上晴云拥一规，盈当三五算无亏。初窥枕簟凉先觉，渐转梧桐影不知。
皓魄满天呈彩夕，秋阳入地藉光时。狂歌欲向清虚问，兀坐孤停李白卮。
宿酲连日未回醒，来坐清风孺子亭。荐酒细浮寒菊艳，和羹新剪夜菘青。
重过不厌凌秋雨，良会休猜聚德星。有客倚灯低度曲，知音谁解隔林听。
萧瑟残年自掩扉，可堪节候与心违。因逢梅树园边客，始觉阳春坐上归。
贫病故人还共狎，交疏时俗任相非。藜羹且醉寒宵酒，莫待他时剡雪飞。
佳人卷幔临秋风，欲学吹箫淩碧空。敛态双蛾柳波绿，含羞满面莲花红。
魂销宋玉应墙上，肠断陈思是梦中。向晚相留斗芳草，紫薇窗下数芙蓉。
天上荷花天上开，不应吹落世间来。秋风昨夜香如酒，帝遣天池作寿杯。
绮阁银钩净曙晖，仙郎初御紫霞衣。裁成楚峡行云赋，飞入秦楼跨凤归。
醉里月明花共倚，风前妆罢玉相辉。从知咏雪多佳句，只恐清词和亦稀。
幽期寂寂阻相怜，月上知君尚未眠。一自断桥惊晓后，几回清梦到花前。
红楼夜静人何处，翠被寒生思几牵。自信高唐容作赋，为云应念楚襄年。
香魂招罢掩春闺，翠袖金钗委作泥。过客自矜兰麝土，夜台谁伴凤凰栖。
冰心似月怜多缺，藻思如花想旧题。延伫不堪怀古处，冷风斜日墓门西。
九十秋光景色新，草堂今又祝灵椿。尊开北海盈嘉客，韭剪南山愧主人。
作赋久悬观郢雪，谈心不觉醉吴醇。再期黄菊开幽径，共钓鲈鱼薄荐莼。
兹游幸得与君同，楚水吴山千里东。溪馆琴书分晓月，石田禾黍动秋风。
舟过衡岭重湖外，家住云门万木中。闻道长安期射策，莫疑吾道有穷通。
五云楼阁凤翩翩，握手相看各问年。兰省才名称独步，汉京岐路愧相先。
采风重见天台月，浸兴遥歌白雪篇。立马津亭长北望，嶶音频遣寄江边。
十载相期赋远游，一朝离恨付江流。埋轮南国心犹壮，建节东吴志未酬。
义薄皇天须自信，名高青史复何求。冲星夜拂龙泉剑，应有寒光射斗牛。
捕蛇斗鸡安足数，浪说屠龙亦何补。谁持双剑斗光寒，奋髯尽搏人间虎。
耽耽雄视七尺身，怒号白日惊风尘。从教横鹜犬羊群，岂无射石飞将军。
阴风捲地马蹄疾，拥路霓旗迎晓日。红轮天上薄朝云，黄沙白草皆青春。
河东伐鼓急徵兵，河西鸣金催筑城。胡马南嘶无宁夕，良田万顷生荆棘。
深冬晴暖动逾旬，内苑游观诏侍臣。五色庆云开凤尾，九重丽日绕龙鳞。
和鸾喜奉彤车御，式燕惭叨紫阁宾。淑气已从天上转，人间无地不阳春。
瀛渤苍茫星汉微，征鸿西傍蓟云飞。五湖真觉难抛得，未到长安已忆归。
春来玉女行春令，碎剪瑶花落九天。河汉有云连水岸，江南无地不风烟。
樵夫阻冻晨撑户，钓叟凌寒晓拂船。山郭寂寥无的事，偷閒高枕且安眠。
芳草凄凄古粤州，王孙何事太淹留。春风独赋桃花什，西水曾归一叶舟。
到处江山新入眼，离居风雨故添愁。何时晴霁还相过，莫遣千红送乱流。
崎岖寻壑复经邱，狂态从来懒学愁。灞上笑看丞相业，颛臾宁为子孙忧。
孤松对榻檠霜健，败絮便身作老谋。腊尽春风来向迩，西畴植杖肯淹留。
风雨连床不计年，归来复聚白云边。驽骀偶愧先驰骤，鸿雁还期接翅翩。
一阕阳关催酒斝，数枝梅信出寒烟。天门雨露春应遍，会见贤书起惠连。
鏖战秋闱先著鞭，宝安华胄冠才贤。桃花浪暖春如海，桂子香清月满船。
庾岭风云催去马，瀛洲鸾鹤待登仙。摩娑老眼鳌台上，伫看飞腾睹九天。
谁怜飘泊向江关，独倚长风忆妙颜。老我黄尘三楚外，羡君华藻五云间。
清时步武蜚声早，晚岁逶迤奏牍闲。钟阜冶城苍翠里，何由更得共跻攀。
一年一度客金台，帆势常随雁往来。此夜红楼听雁语，明朝白苧为君栽。
故人意气诗千首，远道风烟酒一杯。为报娄东陆夫子，停云瞻望正裴回。
旧京分阃几登坛，为奉潘舆暂解官。红日九重看渐近，白云千里望应宽。
金貂奕世元侯贵，银宫标题寿母欢。归去可能忘报国，汉延犹拟繫楼兰。
历尽关山几万重，渥洼神骏喜相从。五明共道非凡品，百战先登果异踪。
诗坛酒社久凋零，每遇良辰忆旧盟。四海弟兄何日会，满天风雨几时晴。
青春有恨愁边过，白发无情暗里生。不道今朝又佳节，竟无人话是清明。
渊上寒多雪未消，雨竿风竹翠翛翛。莫言众鸟来喧集，今夜梅花正寂寥。
轩前一树碧桃花，洗尽浓华莹倍加。自念靓妆无艳色，开时长负客来誇。
轩前一树碧桃花，底事东君别有涯。几度自开还自落，不随红紫竞韶华。
轩前一树碧桃花，温润丰姿绝玷瑕。寄语水晶帘幕下，红尘飞不到窗纱。
轩前一树碧桃花，冷笑无言度岁华。蝴蝶飞来人不见，霜禽啼断日将斜。
春阴漠漠锁亭台，莺未曾啼燕未来。人事不知花厌雨，漫盛檐溜养瓶梅。
月堕参横水竹西，雪晴时节路高低。翠禽只恐香零落，几度飞来不忍啼。
家国蜃楼转盼中，经纶还羡素丝风。年年内府输云锦，谁道天南杼柚空。
绿水园深借卜居，一区元亦称吾庐。喧忘车马便高枕，业在江湖得著书。
夜半商歌竽籁接，雨中春服薜萝疏。向来鹿性今还癖，五岳三山信所如。
十载交知奈尔何，逍遥梁苑足经过。深杯竹叶浮云尽，短发杨花细雨多。
潦倒欲收任氏钓，沈冥还和郢人歌。只今狂态非吾昔，独倚春风长薜萝。
野寺萧然兴未涯，当门松树故从遮。流云远趁翩翩燕，细雨低含短短花。
万事风尘閒亦梦，十年勋业醉为家。旧游仙客今何处，独倚高山怅伯牙。
芳筵傍树缘逃暑，胜域迎秋故入风。九派洪涛孤槛外，万山晴蔼一杯中。
高悬幕榻谁徐孺，烂漫江亭此醉翁。得意论交狂转剧，徵歌还散玉莲红。
玉露萧森肺病苏，依依松桂散平芜。中天未觉瑶台迥，永夜俄惊海日呼。
地折银河千派尽，风回铜柱万山孤。乘空拟附双云鹤，致汝高阳旧酒徒。
蜃楼蛟室接青鸳，万壑奔腾浪欲吞。锦缆牙樯时动兴，碧山琪树易销魂。
飞花似下谈经雨，落日犹传避暑尊。海上奇游俱不浅，秋风人意满昙门。
懒慢无心学种瓜，柴门终日一尊斜。微醺偃卧长松下，风露凄凄自落花。
不见高人李抱真，清风巢许若为邻。岁时伏腊村中事，芳草萋萋又一春。
春水瀰茫远接天，微风斜燕最堪怜。孤舟一系离人思，肠断凫雏傍母眠。
珊瑚木难世所罕，才华见羡难为款。日短天寒客欲行，诗坛别后谁为伴。
用之非宜复可惜，千仓万庾尘初满。淮河涛澜九月高，研豪陈墨犹余浣。
西归汝弼南行邵，草圣一时谁付管。黄门萧郎不苟作，罗赵前头觉余懒。
七辰滞下出无力，自送邵君情不暖。白日风沙忆放筹，幽人宴坐渐樗散。
芙蓉城外锦生香，楼阁凭虚晚更凉。欲把书筒乞南使，不知何处是金堂。
白米新炊夜夜香，糟床应听雨琳琅。只愁湿却陶公葛，为寄官家压酒囊。
灯火高堂夜坐移，情亲应惜报归期。梅花别路春愁尽，舟到渝东柳暗时。
古寺萧萧玉作阑，满衣尘土下征鞍。老僧相见无茶笋，共坐松庭日影寒。
翠袖淋漓素腕寒，宫门漏尽夜将阑。若将妾恨添壶水，滴到平明亦不乾。
百年来去几风尘，江上青峰是故人。岂必龟蒙情独散，分明陆贾语多新。
金陵诗社谁争长，鲁国儒生自有真。我亦金门多病客，鉴湖何日乞閒身。
街前碧梧十丈长，下有鹳鹤上凤凰。凤凰西飞碧梧老，朝风暮雨能凋伤。
乍闻啧啧如私语，忽疑四壁鸣蛩螀。黄金井边玉辘轳，银瓶汲水声琅琅。
推枕启门望云色，檐溜滴我罗衣裳。倏忽云消星斗出，婆娑老干犹昂藏。
道旁何人更太息，问之无乃蔡中郎。愿得孤枝折赠君，弦以朱丝发宫商。
青草湖边白石西，花篱茅屋酒帘低。来来去去双黄鸟，不到浓阴不肯啼。
山村雨霁水痕加，鸭嘴滩头燕尾沙。新结松棚试新茗，好风无力扫藤花。
太平风景是京华，白马黄衫七宝车。寒食斗鸡归去晚，院门新月印梨花。
春寒风弱酒旗斜，亚字城南八字沙。午后主人犹病酒，隔篱小犬吠桃花。
毕钵罗峰迥入霄，不通猿鸟不通樵。横空独木如飞栈，半月仙人一换桥。
灌木阴阴殿角斜，寺南一带好人家。春潮退后西风急，破网无鱼挂落花。
空山无伴木无枝，鸟雀啾啾虎豹饥。独荷长镵衣短后，五更风雪葬要离。
浅红深碧画难分，左紫姚黄未足云。五色应将灵药染，三生曾用妙香熏。
枝头直讶妆成锦，梦里还疑化作云。不与群芳竞开落，任教蜂蝶自纷纷。
沧溟水月照君清，相逐鹏程万里行。要识秋风无限意，不留分榻坐朱明。
肥遁林泉鬓已霜，生平名利澹相忘。半犁春雨东皋兴，一枕清风北牖床。
荏苒光阴闲里度，迢遥仙路梦中长。独怜埋玉龙溪上，千古穹碑对夕阳。
慷慨芙蓉拭剑锋，飞扬云色射双龙。留题竺国三千界，倚啸罗浮四百峰。
驿路梅花春浩渺，郊原棠树暮从容。那堪大纛钱塘外，把袂河梁急暮钟。
飞书遥羡笔如椽，满握骊珠破夜眠。三世青藜千载业，一时玄草万人传。
星辰剑色延江外，山水琴声越署前。尚记阿咸林下醉，风篁摇曳梦魂悬。
云林八法写倪迂，夏木幽亭翠几株。雨后长洲政如此，骑驼山色近何如。
江水东流入海深，水边华构百年心。行人未识君家世，看取堂前乔树林。
榴火丛中削玉团，一林红锦万人看。年年桃李争春色，谁似君家小状元。
春情又为别离牵，旧恨新愁总自怜。莫问归期何日是，安排肠断绿窗前。
将军意气似平原，三十年间客满门。为道报恩须国士，得来只是一壶飡。
春江拾翠日徘徊，留枕曾怜子建才。不信多情归赋后，更无一梦此中来。
扬子江南燕子矶，杨花燕子一时飞。六朝人物空流水，两晋山川尽落晖。
草色远迷瓜步去，潮声暗打石头归。倚阑天际春三月，惆怅东风动客衣。
半生勋业醉醒间，到此方知稼穑艰。薇蕨幸留堪缓死，莫将饥饿怨西山。
平生不作有情别，此日河桥泪欲垂。共是异乡愁独往，非关绕树叹无枝。
因君马上临岐句，添我山中静夜思。衰病况兼寒雪重，春来杖屦未须期。
高楼钟歇雁声沉，一叶随风到客心。却忆素馨田畔住，美人何处独披襟。
庙社崇严祀典尊，四时亲荐礼弥敦。圣诚感格神如在，国祚绵绵福庆蕃。
频年翰苑逢端午，蒲酒生香迭献酬。今日南冠笼短鬓，不知酝酿几多愁。
法音曾演海门潮，万里东归剑阁遥。出水莲花元不染，凌霜松柏岂云凋。
机缘久向生前尽，杖锡还从劫外飘。回首庐山旧兰若，千峰明月虎溪桥。
无复柔丝拂短墙，空馀烟霭送斜阳。邻家料得多深意，不使春娇恼客肠。
梁国何曾还吓我，今人情或古人同。电悬双眼欺秋水，髻拥三花御野风。
柱史官来头已白，醉乡逃去颊初红。吹台独上高回首，各各溪河落照中。
花烛沉沉动玉楼，月明春女大堤游。空中骑吹名王过，散落天声满汴州。
玉馆朱城柳陌斜，宋京灯月散烟花。门外香车若流水，不知青鸟向谁家。
岂是盗名字小山，书来短发及秋删。遐心匪卷流黄席，我面有如古玉颜。
七尺平分天地辱，五常不理剑冠顽。佩瑱阿谷犹吾党，泽畔先询屈子蕳。
牙旗分队捲芳埃，独上姑苏百尺台。南斗下临东海近，青山多在白云隈。
谩劳此地兴亡恨，共仰中朝将相才。合是长城应万里，野人林壑卧苍苔。
目极长亭更短亭，观风使者节初停。潮头东去和云白，山势西来绕郭青。
艳冶莺花春入望，太平门户昼长扃。阖闾最爱干将剑，化鹤归来尚姓丁。
荆门西去接夔门，三峡波涛不可论。一曲骊歌临别酒，楚云巴树总销魂。
采石江头芳草萋，娥眉碛畔晓猿啼。扁舟稳泛桃花水，好逐春风访瀼西。
两载真怜骥足淹，仁风却喜播闾阎。七弦雅趣还新调，列宿清辉应旧占。
江口潮平仍倚棹，马头人众更牵幨。离亭无限斯文念，老眼慇勤动远瞻。
不厌拖鞋礼数疏，江干长得接高车。经多乱世应探道，阅尽时人莫读书。
白发可堪频过雁，黄尘何事苦乘驴。山中无限清凉地，岂独田田几叶蕖。
丹墀次第绕鹓行，烧罢庭燎夜欲央。旭日远分金阙色，祥云低引御炉香。
新莺啼破千宫柳，碧玉敲残万国珰。此日临轩筹社稷，诸公应有报君王。
堪笑百年徒一瞬，他乡今夕又生辰。却怜底事真无定，但得尊醪何厌频。
望入白云惟见月，梦馀青草不知春。殊惭多病为官苦，空有腰肢折与人。
迢迢直上北风高，千里南归路亦劳。此日歧途恋骨肉，一时车马驻江皋。
逼关鼙鼓空惊胆，披甲将军未试刀。肯谓书生堪报国，寻常出处只挥毫。
十年乔木慰同声，此日翻憎世上名。我自风尘怜独往，君今块垒几时平。
两人已许俱生死，四海从交说弟兄。惟讶竹林当日事，山涛无计挽嵇生。
杨子江头计日归，春风偏与布帆违。黑鱼白鱼迎浪拜，山鸟水鸟向人飞。
日落群渔依港口，江清微月映船扉。夜来沽酒却无事，急抵前村问典衣。
龙沙日日枕江流，古寺高天一素秋。未有芙蓉解芳节，独馀葭菼入新愁。
西风欲尽当门柳，章水徒撑渡马舟。杯酒看君忧世事，辽阳金鼓几时休。
龙沙一曲枕城隈，今古登高酒数杯。日暮紫霞山外落，秋深红叶寺边催。
最怜南国归鸿蚤，羞见东篱有菊开。作赋只今公等在，北风还为孟嘉来。
积雨溟溟何日歇，对酒看春心自伤。好花试蕊寒仍落，弱柳垂条湿不妨。
四水入江翻浪白，断云开气出山光。此时最苦惟蜂蝶，燕子衔泥因底忙。
晚去寻村路不平，青溪道上已逢迎。群山半染浮云色，孤月时明新雨晴。
天宝石泉帘自白，秦人蜡炬水空横。相逢乱指神仙迹，一夜罗浮梦未成。
一策万言如有神，本朝租士数罗伦。今朝骑马看花者，肯与罗伦作后尘。
孤舟端为济川开，载满东风傍钓台。鱼饭情怀浑落魄，云天光影共裴佪。
浪抛柳絮春无定，醉卧芦花梦未回。玉漏不知催几许，早行人已待君来。
大有年徵降瑞祥，新春处处百花香。忽惊梅蕊霜如蜜，渐见松盘雪似糖。
几世玉皇霏玉屑，千年琼女下琼浆。天心不爱珍奇宝，故与人间见露瀼。
邺都形胜带衡漳，风土相依即故乡。閒到白头真是拙，醉逢青眼不知狂。
城云无色日将暮，篱菊多花天有霜。世故莫谈心自远，随君好去卧沙庄。
如何神梦出蓬莱，天姥高居玉案台。鸳帨俨然仙掌授，龙章犹称御衣裁。
几回鹤驾云中降，一苇慈航海上来。舟楫往还天堑险，安危须仗济川才。
披鞍跨马出梅关，岭表驰驱第一山。四顾关河吴会杳，几朝人物笑谈间。
兵书一箧谁堪授，宝剑双悬我自闲。此日挥鞭朝北去，他年应道弁繻还。
十载优游老六韬，折冲樽俎重投醪。匡时早画平蛮策，对垒还披上塞袍。
碣石风高戎马跃，惠阳烟锁野猿号。男儿渴饮单于血，满目干戈莫惮劳。
绿荷衣尽欲经秋，露坠莲房玉井头。日暖施肥香落砌，风清干直影当楼。
六郎在昔称浓艳，九子于今入品流。最喜绿阴馀一日，金风梧叶莫飘愁。
少年屯牧海门西，望断天涯思欲迷。稼穑已占时岁稔，梦魂多傍瘴岚飞。
幽窗忆汝惟敲句，驿路逢人问转期。漫说归帆淹广海，芙蓉秋水不胜悲。
听得东方朔寄声，蟠桃千树子初成。西池有路开仙掌，南极无霞耀岁星。
白雪每闻斑舞戏，丹砂岂负赤松盟。商山不久留芝径，乔梓名高重帝城。
凤城无处不弦歌，借寇曾惊五马过。百里鸣琴驯雉兔，三湘彩笔动菁莪。
未论棠阴垂泽远，且看芹泮受恩多。我是晏婴门下客，春风得意竟如何。
将军揖客重怜予，文武才高自蠡庐。报国久悬雷焕剑，起家原出石公书。
军中岁晏青霜肃，阃外春回紫电孤。宾馆分藜天禄厚，冯生敢叹食无鱼。
同侍先人久宦游，先人没世葬林丘。弟脩蘋藻居乡里，兄窃功名上帝州。
鸿雁影分思并宿，鹡鸰声远念相求。勉脩令德光前绪，频寄书来解我忧。
先母亡时汝四春，先人辞世汝成人。二亲恩比乾坤大，一气情如手足亲。
荆树愿同珠树好，棠华期与岁华新。故乡闻道逢艰日，生计无忘早晚勤。
父母生来汝与吾，承家付托藉良图。立身莫若亲贤士，防患应须远酒徒。
得善便当铭肺腑，敬身宁使损肌肤。兄年谩长惭无德，并写斯言列坐隅。
几载艰虞西复东，正趋明诏老亲终。含悲共汝辞河朔，舆榇还家托故封。
忽忆鸰原千里远，祗应棠萼两枝浓。愿叨微禄膺天宠，早得焚黄拜祖宗。
都宪先生拂袖归，都门相饯惜光辉。汀花岸草随时发，野鸟沙鸥信意飞。
海上共传平巨寇，江西犹记破重围。韩侯不隐留侯隐，青史千秋说见几。
梦觉黄粱万事空，倚阑翘首羡冥鸿。懒从赤绂称循吏，拟向沧浪狎钓翁。
孤鹤伴吟临夜月，蹇驴驒醉入春风。东西路阻音书少，林下知谁笑语同。
虞周世远太平稀，灵鸟翩翩何处飞。千载贤王时运笔，九重圣主正垂衣。
云开丹穴风初静，日上青桐露未晞。黄发老臣怀至治，羽毛五色望来归。
长淮之水东南流，美人家在淮上头。沧波碧石有深趣，朝史暮经无外求。
东风侧耳听黄鸟，夜月捲帘招白鸥。画图一见拟相访，何处元龙百尺楼。
瑶华稠叠逐人来，怀抱阴沈为子开。高卧袁安甘冷落，孤吟何逊苦摧颓。
寒多何奈肌生粟，饮少空嗟瓮有醅。东阁莫嫌无好句，眼花不辨雪中梅。
云暗天边处士星，客窗寒雨夜冥冥。輀车忽自京师返，相杵悬知里社停。
别圃烟花怀地主，草堂猿鹤怨山灵。诗坛旧友应多在，洒泪东风到户庭。
斋馆寒灯独不眠，谯楼更鼓晚风传。梦归戏彩花当户，睡起推窗月在天。
惊鹊南飞翔夜树，征鸿北去没春烟。诗成欲寄同心友，恐惹閒愁到客边。
瑞霭祥光满户庭，高瞻黼座俨威灵。赞传行礼千官肃，工奏登歌众乐停。
对越圣容深穆穆，降临神驭远冥冥。江湖翘首层霄上，愁绝孤臣两鬓星。
公庭吏散集林雅，斋室端居免坐衙。春满禁城偏此地，风传歌管是谁家。
遥瞻紫极怀天表，喜见彤云护日华。潦倒扬雄思献赋，却嫌词藻近浮誇。
小斋端坐念离居，佳句传来重起予。霄汉故人俱老矣，庙堂勋业竟谁欤。
情同杜甫非耽酒，迹异虞卿懒著书。回首故山清梦断，三年尘土满征裾。
流水桃花笑客来，步虚重上妙高台。寻僧傍柳缆方系，打鼓鸣榔潮又回。
远近坡山浑入望，萧条庾赋莫兴哀。春风拟寄江南信，定折梅关积翠梅。
昔曾结客少年场，此日南窗纳晓凉。非为浮名难系缚，祇缘多病切江乡。
静观水鸟机心息，閒笑时人局面忙。我欲朱明诗作社，长吟采药跨青羊。
淡淡春风管岁华，寻芳青野水云赊。宾寅坐对忘忧草，饯照行临销恨花。
谢豹夜啼惊客梦，江豚晴跃动仙槎。几回欲尽黄金饮，祇少前村大酒家。
数亩园中独乐身，别从青野结溪邻。榆枝折罢吹藜火，柿叶书残岸葛巾。
避俗已拚人共弃，投閒还许鹭相亲。镜湖一曲能如否，解说风流老季真。
君归新筑五閒亭，象纬曾占此聚星。万里烟波浑是梦，百年台榭独为醒。
柳风淡淡莺声滑，梅雨丝丝草色青。安得奋飞同夜集，称心灯火照疏棂。
忽忆灵州古寺间，江山曾识长公颜。禅参隐语知多少，惟有无生是大还。
清风不弃野人家，袅袅红妆柳外斜。长日凭栏贪看汝，无人知道米囊花。
柴门寂寂昼常关，猿鸟声中鹤梦閒。欲识武陵溪上路，桃花无数水潺湲。
千树垂杨万树梅，朝曦初上露初开。满身雨露非承宠，只合宜春斗草来。
花压雕阑树色苍，半开鱼钥侍焚香。掌中态弱君恩重，强起还凭白玉床。
虽言逐队向长门，十载何曾识至尊。命薄不教人见妒，始知无宠是君恩。
幽荷冉冉新篁密，皱縠含风波浸日。靓妆融冶粉红香，浅碧银塘映花立。
双双玉腕漾清漪，雾縠摇波光陆离。不因惊起鸳鸯伴，花外玉郎那得知。
蒹葭蔼蔼树苍苍，平楚闲看益渺茫。驿路绕山多落木，孤城临水易斜阳。
潮回近浦寒生雨，雁度遥天夜带霜。暂息征鞍瀛海上，烟波千里断人肠。
征袖翩翩浥泪痕，别离无计但销魂。应嗟不及墙东柳，岁岁春风在故园。
临别无言但损神，孤身游子白头亲。乡书到处封题便，马上相逢好寄人。
吾闻小中可见大，莫看须弥芥子外。小作盆池儿戏情，累石为峦青一带。
幽花细树缀其间，五岳三湘适意会。群鱼吹波争出没，髣髴龙蛟云气霭。
水面落叶荡微风，如驶舟航飞急濑。一卷一勺妙理存，黄筌知微不能绘。
予也蓄志名山川，几思遍历搜奇最。自知有待而未能，于此神游入三味。
沛邑才过望济阳，河流浅涩觉途长。故人此际应思我，高咏清风燕寝香。
别后吟髭半染霜，襟怀无复旧时狂。琳宫梵宇金台下，回想清游是梦乡。
尘编消遣坐蓬窗，不觉春归燕子忙。千里黄花无寸草，有情何处嗅花香。
心事摇摇欲话难，高楼何处可凭阑。匣中三尺清冰在，不向人前一浪弹。
拂座桃花映寿觞，清歌一曲和霓裳。真人忽驻青牛驾，处士新开白鹤庄。
酒送芳筵林月满，筹增华屋海天长。经年彩笔玄亭闭，一为侯芭荐颂章。
夹岸晴波漱绿苔，青帆遥溯大江来。相逢问讯兰阴客，蚤趁桃花上越台。
石籀何人镌玉台，松杉岁岁老岩隈。一林霜月猿声冷，千古烟霞鹤梦回。
白社有缘酬惠远，文章无价慰宗雷。登高更莫劳双眼，多少閒情付劫灰。
三十馀年劳梦寐，此心惟许此山知。护生堤外欣逢处，长老峰前独立时。
绕壑光回晴雪迥，散花香满宝幢垂。幸陪龙象荣何极，共赌人天九会期。
薄暮长陂林悄悄，短筇迟影发苍苍。群阴消尽人同老，一气潜生天渐忙。
学雪梨花偷试白，宿梅春鸟误啼黄。无端恼乱东溪竹，叶叶西风背夕阳。
东风去岁识雄州，山寺重逢今日游。芳草烟深迎白鹿，射堂春暖访丹丘。
云封涧壑旌幢湿，雨宿林花梦寐幽。想忆旧题应有赋，不妨添记石西楼。
空山閒长石苔钱，两度因君扫径烟。为爱林光寻宿雨，共看潭影话前年。
千峰鸟道攀云翼，一榻春灯对夜禅。此会已同宗炳社，东林长待后来缘。
翠盖棱棱欲待谁，涧前岩畔自相宜。常因薄暮寻孤韵，独倚高林寄远思。
声里每惊风度早，影边休恨月来迟。春花莫竞催芳草，寒壑还应雪后知。
画栋朱楹敞翠岑，迢迢烟水到来亲。门当晓日衔山影，座拥香云隐玉轮。
古柏逾深千嶂色，碧桃初暖一帘春。可堪往事重追忆，寒夜泠泠立雪人。
半里扶疏荫石屏，青葱谁识岁寒情。欺霜不与松争老，拂雾偏宜月共明。
紫箨暗垂丹嶂暮，翠烟斜映碧川晴。临流似忆孤舟客，时倚江风作雨声。
爱山不惜寻幽远，路绕洪崖翠色深。隔坞听猿寒历历，带云看树昼森森。
饮溪两度探泉脉，寄影三时息石阴。回首海螺峰顶月，何人同照住山心。
沃州不费买山钱，创舍山阴慕昔贤。峰影静宜新雨后，涧声寒爱暝钟边。
閒情独捲西窗幔，春兴谁寻二月天。远寄白云师有命，殷勤直谒使君前。
一笠随身恣远游，半岩烟雨宿丹丘。会同雪夜来伊浦，又趁霜钟别沃州。
黯黯青山人独去，迢迢寒影水空流。玉潭风急松声暮，满壁红霞映石楼。
相对真堪物外知，半檐垂柳论文时。情多逸兴陶潜韵，诗羡高怀谢朓词。
断酒喜寻莲社客，看云仍有菊花期。石堂风动西池月，应笑匡床枕独支。
青山满眼隔年春，一造桃花两度新。何幸随听芳草语，不妨同是报恩人。
作家喜见杨岐富，对客惭招雪窦频。有赠顿忘言外意，感将怀抱向予真。
千株拂石碧岩西，一路晴阴信杖藜。柳浪半乾清籁发，蕉衣碎剪绿天齐。
閒僧问影月初上，归鸟寻枝雪后低。莫到空林求口实，从来不受凤凰栖。
深山更有山深处，万道洪崖鸟道通。古洞梅花同雪白，傍岩枫叶染霜红。
千峰隐映斜阳里，一雁低徊薄雾中。此日从师何所有，烟寒树老日空濛。
半岩深锁一重楼，槛外山光静入眸。雾捲疏帘香篆落，波澄寒日锦鳞浮。
细风谷口为云少，薄雨池边出石幽。还待春霖看润泽，莫愁寥寂碧峰头。
閒随杖笠绕晴川，翘首螺城天际悬。长短苍藤穿暗石，浅深丹嶂落寒泉。
溪花践踏云移处，麦饭团圞鸟宿边。历历溪山逢旧路，疏钟人外佛灯前。
步入仙宫鸟道平，门开碧落睹云迎。绿萝高帐谈偏剧，白石閒炊韵自清。
壁满篇章增岳色，江环岩壑隐滩声。刘郎此日无寻处，鹤影松阴动客情。
绝世芳菲未易同，高枝閒放万峰中。不缘杏日矜名苑，别有天香起阆风。
倚槛晓随春露冷，和云深隐夕阳红。灵山百万逢今日，感叹重拈印碧空。
东林莲社此重开，千里閒招野鹤来。自顾情疏惭远遁，同深法喜仰宗雷。
香花胜事无今古，云水清规费剪裁。高谊更期忘主客，往还随我漫浮杯。
黄云千里杂边尘，今岁悲笳更犯春。一片菱花犹未结，青青愁杀陇头人。
征人刁斗在龙堆，校尉初传玛瑙杯。若遣官军长结束，何忧不报捷书来。
犷骑陵城气若风，兵机那取宝刀雄。君看韩信囊沙日，百万貔貅在掌中。
朝朝暮暮檄书闻，岁岁年年度陇云。莫道边城兵马怯，悬知只少霍将军。
雁门太守今隐居，桃李春风自结庐。藩墙几处留彤管，那能不著定边书。
江城子夜动悲歌，海内交游近若何。愁到寒蛩啼露草，喜占乾鹊下庭柯。
谢安好为图经济，王粲虚劳叹轗轲。与子出门天欲曙，马头斜月淡银河。
纱帽闲眠云水间，薇垣无事可相关。床头仙箓周千遍，鹤顶真丹就九还。
卫武诗情惟取进，伏生经老不知闲。共公酌水吟千岁，何限香风荐蕙兰。
别酒难禁过百卮，醉依禅榻鬓丝丝。空堂入夜蛩争沸，垣竹低阶月自移。
直以可行求可止，须知同是故同非。江湖一梦坚难破，未拟何时此拂衣。
龙蛇半壁走烟霞，对客挥毫有几家。鸭绿满缸将进酒，花光凝椀正歌茶。
黄埃不染胎禽翼，红滟将烧木槿花。描尽江山须我辈，挽回淳朴候皇华。
橘柚花开香满轩，青春不用数流年。杯觞聚会无多处，云水逍遥有几仙。
一笑一谈还旧态，醉吟醉和漫新篇。见山爱客情良厚，内议疏狂恐未然。
驿路淩晨匹马迟，村庄犹自掩柴扉。金包曜日黄柑熟，霜实落林红柿稀。
试听农谈都了了，偶经湖水便依依。尘冠未濯沧浪去，羞上严陵旧钓矶。
听雨不眠添客思，望灯投宿近渔舟。风号万窍四山暮，寒恋重襟九月秋。
饥馑念谁苏久困，迂疏徒自抱深忧。宽仁赖有观风使，当宁归来为借筹。
目前风景自无涯，南陌东城路若赊。枸杞悬泉甘菊实，酴醾穿土瑞香花。
布裘禦腊酒为佐，蓬屋当风竹莫遮。松菊道人多逸兴，芒鞋今日又谁家。
不同人处是同人，六十年来自在身。总为竹林争见慕，独缘青眼得相亲。
海山入颂聊从俗，福寿为人却也真。看舞班衣须尽醉，目前催换锦袍新。
酒戒因循病未开，送君回笑欠山杯。香穿客袖梅关冷，冻合天津驿马催。
五凤添修须老手，重瞳亲监是真才。双亲重喜身长健，禄养休思换彩莱。
雪霁西山玉作屏，琼林瑶树晓光凝。清风晴洒千岩雨，碧涧春融万壑冰。
策杖此时宜蜡屐，斸苓何处有篝灯。从来北土多才杰，不独山阴兴可乘。
半轮斜月隐青山，山色微茫马上看。水际石梁云影淡，沙中茆屋夜灯残。
鸡声唱晓星将落，雀羽翻林露正寒。举首神京东望近，天边红日上金盘。
独上高台斜日红，遥天极目思无穷。迢迢关塞微茫外，簇簇山河锦绣中。
鸿雁数声催暝色，牛羊几处散秋风。黄金销尽人何在，青史传来事不空。
袅袅西风生夕波，萧萧碧树得秋多。潘郎未就闲居赋，白发添来奈尔何。
罨画楼前雨歇时，千丝万缕绿垂垂。无端却被风吹起，撩乱春心不自持。
微醉带欢春意足，密期成约晚晴多。飞花落处焚香篆，乳燕归时捲幔罗。
残雪喜传三臈信，早梅欣报一痕春。寒欺独枕鸳鸯梦，闷结双蛾翠敛颦。
楚南山水更多奇，五马春深度岭迟。问俗已穷千里目，兴来应不废吟诗。
郴民今日总魁奇，可信昌黎爱廖师。更有濂溪能化俗，郡中为访种莲池。
甲第初膺百粤侯，风深为政几人俦。月明彩雉迎花舞，天净飞凫傍汉留。
应宿清光台斗动，纪屏新字御香浮。勋名此日隆隆起，会送夔龙拜冕旒。
五湖秋水客南还，极目空明豁醉颜。素练平铺云梦泽，青螺半出洞庭山。
几行雁影孤帆外，万里天光一鉴间。南望八闽何处是，归心先已到乡关。
紫宸班列晓钟初，拜进缃编上玉除。禹贡九州经制法，周官六典太平书。
重瞳日月垂明鉴，三殿云霞映卷舒。文武宪章应有在，致君尧舜复何如。
禁苑初收宿雨天，玉沙驰道碧苔鲜。春来自是稀游幸，一任飞花点翠钱。
山雪初晴月蘸川，乾坤一色浩无边。不应清景无人见，系岸初回访戴船。
风吹香径晚菲菲，落尽红芳蝶过稀。却是蔓青花独秀，春深犹解驻晴晖。
花压春城綵袖回，云飞秋水锦帆开。山中令尹忧官瘦，江上慈亲望子来。
远道不违甘旨愿，清朝未乏孝廉材。三山故旧烦询问，岁晚相思肯寄梅。
彷佛相逢待月身，不知今夕是何辰。行云总作当年散，胡粉空传半面春。
嫁后形容难不老，画中临榻也应陈。虎头亦是登徒子，特取妖娇动世人。
盘陀江上水仙神，秦缪楼中弄玉身。邂逅一番明月夜，萧条几度杏花春。
嫁后形容难不老，画中顪色易成陈。怜侬正是文君辈，不嫁成都渴死人。
撇他螺黛与铅华，爱渴惟消一碗茶。檀板且教歌梵字，罗衣权剪作袈裟。
心如止水堪容月，身似寒株也著花。摩顶几回亲记取，生生世世法王家。
八月四日秋始分，霹雳忽送千山云。星斗无光天地黑，须臾雨捲银河浑。
似惊神龙起挥霍，夭矫中霄露头角。眼光掣电灭复明，鼻息轰雷止还作。
鳞虫变化龙独灵，下上碧落蟠沧瀛。有时奋迅雨寰宇，坐令四海歌秋成。
我闻秦关旱未已，安得甘霖遍千里。拟续坡翁起伏龙，何必吴缣写形似。
清霜落尽塞草黄，惊飞山鹊东南翔。飘然栖息自有适，海天一色秋茫茫。
紫袍白马者谁子，玉鞭半绾青丝缰。自远望之重太息，虽有矰缴安能将。
黄沙漠漠吹西风，高原草树交深丛。嗟哉狡兔自三窟，失身何处潜其踪。
猎人手挽明月弓，追逐更骋胡青骢。眼中得丧君莫讶，归来欲慰君庖充。
英英名姓满咸秦，然诺如山不顾身。笑却朱家生季布，犹烦缓颊说他人。
目慑荆卿非勇胆，锥伤晋鄙可羞颜。棱棱怒气堂坛上，颈血看溅十步间。
輘轹王侯气若林，片言不易万黄金。两河南北人无数，缓急惟当剧季心。
三月江城桃李华，阴阴杨柳绿藏鸦。怀春正少淹留处，卜夜无过大隐家。
大隐城中不上关，忘形取醉禁言还。簪合应占星是德，颜颓好似玉为山。
一堂宾主尽风流，奉寿千金白璧酬。兰室香兼清论发，花枝色上劝杯浮。
繁弦急柱催深酌，雅调离声相间作。他日席上无车公，纵有琴尊知不乐。
一箭穿云敌骑亡，牙旗驻碛受降王。已勒禅文姑衍上，更将露布达明光。
荷珠覆手溅罗巾，约腕明珰扱袖频。并戏莫愁江堕日，相将还待月迎人。
莽莽平沙雁不飞，马头谁复寄征衣。欲看春色惟凭柳，柳叶初青人已归。
微流悬溜思鸣佩，血染丹枫想濯裙。十二峰头自翠黛，至今不断雨将云。
森榕郁郁瞰江流，落日人归古渡头。远浦烟云含暮色，隔溪芦苇隐渔舟。
海门汐上家家饭，村老田归处处牛。回首木棉花树杪，郊西新上月如钩。
云气纵横一望秋，大江波浪撼扬州。万山东锁城千雉，一雨西来风满楼。
黄木夕阳人去后，新亭芳草泪应流。谁怜飘泊干戈里，秋思长依鹦鹉洲。
快然睡起细雨微，忽有返照来荆扉。古木影斜生画壁，疏花香静入轻衣。
柳条迎风青袅袅，燕子披凉相飞飞。更对罗浮半云际，白衣苍狗各依稀。
一年飞锡遍中原，踏尽湖山道自尊。于我卧游淹粤海，怜君乞食到吴门。
妄身去住皆沦迹，病骨存亡总负恩。吾舌纵横何所用，此生心事付文园。
一身多病卧蓬蒿，离乱生涯付浊醪。旧有交游归海国，寂无车马到江皋。
此生纪迹寻莲社，十载閒心愧宝刀。莫道端居俦侣寡，与君长自把离骚。
别业榕堤旧宅东，水松环岸水淙淙。野花数落横塘侧，英石仍埋芳草中。
远浦帆摇榆荚雨，晚墟楼荡酒旗风。结茅虽得藏身计，更欲头颅向大崧。
蓑笠农书总一肩，诛茅盖屋碧溪前。閒寻灵药穿林出，每向寒潭枕石眠。
雨过松梢双鹳立，云生天半万峰连。孤村极目人烟起，返照微茫哭杜鹃。
危峰削壁翠千寻，一啸遥传空谷音。天地正当戎马日，声名何与蕨薇心。
溪桥曲折随山势，松树参差碍日阴。归去西林馀兴在，洞门萝月照弹琴。
玉宇依依看不见，差池犹自傍瑶台。孤踪天外寻春社，素影风前舞落梅。
羽铩蛾眉新月落，尾翻银剪向空裁。年来我亦冰心冷，万里劳君带雪来。
久病杜门迎客少，野情时出坐芦洲。候潮打鼓船将去，啄水饥鸣鹤尚留。
四望人烟含返照，一天黄叶引清秋。何时拄杖飞云顶，瀑布遥看天际流。
长杨别苑碧山头，扈跸登临暮霭收。正惜岩花过九日，却怜湖月似中秋。
楼台近映沧波出，灯火深回翠辇游。连夕尚方传赐酒，飞觞何幸藉林丘。
属车飒遝倚湖滨，湖畔青山夜色新。为侍宸游分象纬，因随仙履上星辰。
勾陈影静千峰月，法界烟销万骑尘。莫道秋光寒不耐，温泉云树暖如春。
滁上相逢尽故人，张灯开宴意何亲。欲知别后相思处，丰乐亭前月一轮。
众山环列翠微屏，故旧相看眼并青。明月满阶宾客散，令人空忆醉翁亭。
庄上梧桐结实时，翩翩丹穴凤来仪。一天精彩昭文瑞，八表风声仰世奇。
神物冲霄舒健翮，虞庭叶律际佳期。病夫目极阳关下，敬遣豚儿饯一卮。
曾听干将跃冶声，又看欧剑发精英。乡邦望里论家世，艺苑书中识姓名。
御墨亲题金榜字，宫恩新赐玉壶清。为君喜极须雄饮，力尽西江万里鲸。
不向人间道姓名，云中高卧听松声。夜来梦入华阳谷，芝草新抽较几茎。
长河枕石水涓流，河上仙翁有迹留。雨霁波光晴弄影，涧潺泉涌碧浮邱。
离离禾黍村城绕，淡淡香风石径幽。仙子乘槎何处去，临河怅望使人愁。
湖波荡漾砥中流，夹岸渔蓑弄小舟。鸥鹭忘机沙渚立，烟霞落影汉光浮。
横桥一带朝虹驾，泉石双关暮景收。马首东游方倦赏，前村杯酒乐相酬。
蒲叶青青芦笋长，渡江游子驾楼航。不期去路成归路，却认他乡作故乡。
水涨淮河鱼正贱，花开野店酒初香。倚门望久清明近，急急还家到侍傍。
痛饮狂歌空度日，感时心绪杳难平。不堪吟罢东回首，水阁春寒阴复晴。
梅雪轩中雪煮茶，倚阑和雪看梅花。新年第一逢清赏，当作人间胜事誇。
亲到金门奉紫泥，一麾遥领大江西。路从惶恐滩头过，诗向郁孤台上题。
风撼紫藤鼯鼠立，雨深斑竹鹧鸪啼。九峰回首家何在，杳杳青天覆地低。
无人学得广陵散，月白风清试一弹。万籁不鸣群动息，九霄云外舞青鸾。
恃才何必傲当时，谍谍空言用莫施。磁石引针偏胜玉，干将补履不如锥。
商君变法终危已，赵括谈兵竟覆师。独有华山浓睡汉，未来兴废亦先知。
萤爝安知日月光，叛降可教正人当。万生万死不忘宋，一贼一仁何讳张。
大事未亡膏血在，老夫堪哭泪洟长。敌人那识文丞相，铁铸南冠金玉相。
拙贻堂上题诗客，尽日穷吟作么声。闲杀青溪老居士，冶城东畔不教行。
五月湘阴历万峰，偶因佳节忆闽风。剥残角黍羔肪白，摘下杨梅火齐红。
蒲草嫩香浮竹叶，海山脆玉出筠笼。台江最是繁华地，鼓吹喧阗夕照中。
满城风雨近重阳，举目江山是异乡。对景最伤寻菊伴，登高难醉泛萸觞。
霜侵鬓发心空壮，露下蒹葭道且长。海上南山秋正好，向来三径未应荒。
五月山楼风透裳，倾樽独饮胜高阳。吟当燕幕声相和，坐对鸥波意两忘。
放鹤自称逋老宅，听鹂翻忆谢家庄。清时谩占幽閒地，还见乘云觐帝傍。
谷口新寒向晚深，湖滨烟火望湘阴。萧疏游子三秋鬓，寂莫骚人万古心。
落木天风摇水郭，翻波夕照入霜林。夜来梦绕黄花径，底用瑶琴觅赏音。
建溪深处是君家，久住三山玩物华。海上药苗抽夜雨，城南杏萼散朝霞。
活人金匮开仙钥，爱客青钱落画叉。咫尺相思春欲暮，一樽空负小园花。
计拙羞称老范增，登高作赋敢云能。云间偶值青骢马，林下还寻碧眼僧。
篱菊花开金朵朵，霜崖木落翠层层。观风已暇仍观稼，怪底栏干去复凭。
笑渠高价住名山，城里幽栖屋几间。岂有市声闻竹径，不教尘躅闯柴关。
石床书卷苍苔静，草阁炉熏白日閒。鼓棹相从吾有意，海棠洞口洗尘颜。
十载溪山两地心，赏音何处寄瑶琴。盘中鸡黍轻千里，阶下松萝过百寻。
云路共观先武近，春江忽与别怀深。题诗为语西镛叟，平远台高足眺临。
阳关声里思屏营，世讲筵中老弟兄。若数使车三度别，休辞饯酒百回倾。
千峰图画诗囊重，十月阳和驿路晴。忽忆鹤楼波渺渺，知君兴在濯尘缨。
坐看团月上帘钩，不夜春城是福州。万户爆声催上采，九衢花影伴行讴。
楼台暖透红莲吐，岩壑光涵紫雾浮。信是三山在人境，蓬莱漫向海中求。
无聊身世寄扁舟，感愧良朋阻浪游。休替行人忧桂玉，在家愁似客中愁。
衣上缁尘四十霜，玉华东畔忆家乡。年年开到梅花日，吟咏疏篱野水傍。
窈窕文溪近武山，年年春早玉葩繁。南平进士北京客，常对新图忆故园。
甘洁寒流滴沥来，石魂冰魄绝纤埃。莫将一勺通渔棹，才到人间不复回。
西林收雨鹁鸠灵，卷被开窗对晓晴。风日醉花花醉鸟，竹门啼过两三声。
桑林伐鼓酒如川，秋社钱多春社钱。尽道升平长官好，五风十雨更年年。
社屋新成燕子来，山丹未落野棠开。三三两两儿童戏，弄水扳花日几回。
社酒开颜一百家，春风先动长官衙。东君也解游人意，红白交开树树花。
云锁千峰雨未开，桃花流水更天台。刘郎莫记归时路，只许刘郎一度来。
疏狂性本处时难，岂是平生不爱官。世际唐虞堪击壤，事逢贡禹耻弹冠。
空遣春云千岫白，莫酬豸史寸心丹。而今只好师康节，安乐窝中笑弄丸。
忆昔山阴访戴船，满溪晴雪思茫然。重游想得前时梦，春水桃花别有天。
青冥昨夜御天风，采得金丹下月中。普散十方香世界，莫教鼻观塞双筒。
罗浮梦里玉人遥，湘水春深泣翠绡。喻得空王无上法，诸天随喜作香飘。
举手拈来笑似人，海云飞堕一枝春。临风看舞双衔凤，安得徐生便写真。
宣城水西不可到，秀州水西今独游。太白才情真放逸，牧之人物更风流。
诸天问法元无相，千载题诗在上头。人世古今同一梦，劫灰烟瞑五湖秋。
上人昔自日边来，大海犹如渡一杯。三万里程空水观，百千沙界到天台。
翻经席上花飞遍，曳履林间叶作堆。政共长吟好诗句，却言又上凤凰台。
黄梅疏雨日初长，节序频移水一方。云卷池塘蝼蝈语，风翻堤径柳花扬。
撩人景物偏多态，忧世痴情却欲狂。夜里几回还里梦，竹声敲醒又他乡。
四十年前问视频，堂前今拜舞斑人。仪容恍惚庭趋似，诗礼依稀面命真。
子职七朝惭禄养，天恩三世赖丝纶。劬劳报答情何限，一颂椒花一怅神。
迂回溪径入岩丫，烂漫山花映彩霞。晴罩蛛丝风袅乱，细牵香蕊树萦斜。
多情缱绻如相恋，轻态微茫属望遐。蝶欲寻芳难驻足，挂红翻紫骇归鸦。
春寒犹未换春裳，熳烂花开过短墙。未许游蜂侵艳质，却教微雨洗红妆。
衙斋凭尔留春驻，杯酒因之劝饮忙。况是剧谈同二阮，好将花事共平章。
峗峨高阁倚云巅，俯瞰长江水拍天。偶得登临舒望眼，恍从图画缀轻烟。
风声疑是当年鹤，笛韵犹怀昔日仙。时事关情催棹急，中流击楫任谁先。
蝉声噪午忽初闻，吸露吟风自不群。双树音从芳叶度，六亭韵带碧烟薰。
欲将署里栖高节，移傍家园咽晚芬。莫向窗前惊客睡，梦中失却故山云。
分符五载甘莱芜，世法何曾问有无。知遇幸逢鱼似水，和鸣遂觉鼓如桴。
青骢谩策桓公辔，白简应模郑老图。柘浦民情尤可念，谁调瑟韵续焦梧。
黄鹂二月转疏帘，桐华辉辉映石楠。邺架芸翻车满五，梁园春暖径函三。
和风皎月人相似，鲍逸庾新韵孰参。赖有江河王百谷，蛩鸣也得佐玄谈。
国栋如公也杞楠，十年谢屐古冈南。如何推毂蒲轮日，遂策乘云驾鹤骖。
贯索星悬谁可及，空怜舂杵讵能堪。天涯絮酒和涕洒，衡岳风凄望蔚蓝。
牙牌占彩贴红纱，袅袅双茎欲努芽。玉案遥将溱洧水，金盘绝胜魏姚家。
分从汉掌俱沾露，种出梁园不让霞。为报江南佳丽甚，王孙春色到天涯。
一滞长安未拟回，蒋公三径数能来。残花向客犹生色，明月留人故举杯。
清夜宴游追邺下，高秋云气满蓬莱。飘零骑省虽多思，怀抱能无此日开。
积雨晨收好风日，瘦藤危屐试春袍。山中日月人空老，海上烟云兴独豪。
隐约野芳初乱眼，郁纡幽思欲挥毫。咏归樵径者谁子，徙倚残阳首重搔。
开门见月来松径，扫地移床傍石渠。寂历寒螀共清夜，咄嗟浮世托籧庐。
黄虞道在生何后，沟壑盟寻老只初。一咏一觞还自笑，明时野调独迂疏。
坐占清溪瘦石双，风流想像鹿门庞。高歌草泽时空晏，卑睨云台气已降。
老去閒愁消短榼，醉来佳句堕寒江。归舆伊轧松堂晚，零乱残阳上半窗。
感时今日重阳节，扶病云村第一峰。黄菊深杯桑落酒，青山高帽日斜风。
道违末俗空孤愤，诗与秋涛合并雄。忽忆苏门遥怅望，欲家辽海谢过逢。
病客閒情与世疏，息肩聊得借僧居。梦残午枕莺声里，诗满桥亭野色初。
经济有怀犹浪迹，乾坤到处是吾庐。十年世路尘劳障，来谒禅关得起予。
官渡雨中归夜艇，舞雩风里弄春袍。九衢华毂不到梦，百亩荒菑自策劳。
野性如僧安地癖，俗情无物破天韬。斜阳瘦影苍茫外，清兴寒山合并高。
麦翁清时甘陆沈，踪迹迢迢烟雾深。石转醉眠月皎皎，松围晏坐秋阴阴。
閒携只影云随屐，几见行人雪满簪。朝市语闻应洗耳，登高为赋考槃吟。
忆昔天门曙色开，连翩并马直庐回。高翰徼外清风播，遐寿壶中紫气来。
别圃序芳观物兴，平槎对景擅场才。村翁许入香山社，雅祝还称北海杯。
闵雨长歌云汉什，得秋䞉有大田风。新凉病骨逡巡健，野水渔舟远近通。
清梦有徵多胜事，旧题无处不尘笼。扶携拟踏西皋路，共采芙蓉带路丛。
笋为冠子鹤为衣，铁弊双鞋只欲飞。知白自为天下谷，昏昏默默是玄机。
枝山老子鬓苍浪，万事遗来剩得狂。从此日和先友对，十年汉晋十年唐。
临水树如朋合志，隔篱花似女怀春。护门村犬还惊客，亲棹沙禽忽讶人。
岭峤经年未得还，劳君光彩照尘颜。故乡自有珊瑚树，南海何曾见木难。
董漕分明是胜游，云司高步向南州。戴凭不独深经术，刘晏偏能为国谋。
奇客昼谈风入座，诗人宵咏月当楼。悬知燕寝多清梦，飞满伊凉紫塞头。
青山历历树苍苍，远水长天几夕阳。千载更无仙谪下，只应愁杀贺知章。
子儋屋润体复胖，写出冰花朵朵寒。何物指头能尔许，元来铁石是心肝。
省閒宴坐自虚超，闭阁春阴在柳条。懒以诗书酬白发，共谁事业振青霄。
门稀车马心同水，家在云林梦亦樵。寄语旧山相狎侣，不教岩桂负先招。
水榻经旬不扫尘，翛然隐几识天真。却观庄室虚无物，始信僚丸动有神。
傍席禽鱼能悦性，映池桃李自交春。不将幻迹辞拘碍，何处堪安久病身。
曾访南徐孟子湾，七峰高处恣跻攀。何当再约孙明复，遍览长江两岸山。
玉柱金庭未易寻，饱看七十二瑶岑。太湖多少閒风月，归对金焦尽日吟。
避骢不记是何年，折节邀宾意独偏。席下溪声长㶁㶁，雨中萝色净娟娟。
问多奇字今无酒，抚亦孤琴久不弦。江左仲言称上驷，风流谁得共櫜鞬。
扁舟无酒过重阳，江月渔灯彻板床。半蚀丹书明可读，双悬囊剑夜生光。
竹头木屑持筹切，虎帐龙骧校猎忙。行役不闻歌葛屦，上林知有献长杨。
燕喜初成介寿诗，捧觞细论国恩时。侯封雨露留年表，祖武风云蔚帝师。
旧佩金鱼分陕出，新横铁马谒陵迟。元臣自古多难老，带砺行看叠紫泥。
见说思陵过五溪，热云蒸火瘴天低。星联南极穷朱鸟，山抱中流界碧鸡。
苜蓿照盘官况冷，芭蕉夹道驿程迷。巍巍尧德元无外，未必文风阻远黎。
南涧清流北苑芽，玉堂人赠玉川家。唤青忙剖船头竹，浮白旋凝碗面花。
手阅月团差足拟，身临钓石底须誇。生平苦抱文园病，从此金茎望可赊。
文园经春秪高卧，去住两合难为情。京尘驰驱羸马怯，春水荡漾浮鸥轻。
身能强健药奏捷，兴到挥洒诗入评。看山有时踏芒履，只许一鹤閒随行。
衣食从吾十载馀，晨昏供役念勤渠。囊诗惯识桥头路，煮茗长依竹外厨。
解事更谁差可意，鬻丁缘尔重增吁。客舟重过清湖上，愁诵柴桑遣力书。
朔风吹雪满苏台，羁旅愁肠日几回。梅寄陇头凭驿使，桃开洞口忆天台。
王郎剡曲辜兰棹，天女空中碎玉钗。却笑长安贫杜甫，门前风雨更谁来。
潇湘写出一枝春，宋代王孙笔意新。见说清风更千亩，结茅还可避嚣尘。
黄叶冈头跨犊过，涧泉声似和清歌。得刍寄语须归蚤，日暮寒山猛虎多。
太平溪上客舟过，坐听沧浪醉里歌。无数落花随水去，前山风雨夜来多。
园已趣成还日涉，西风又到梧桐叶。野老休言花事稀，栏前还有双双蝶。
杜陵寂寞几经时，遣兴空留卷里诗。早觉冰霜成岁晚，可怜松菊后秋衰。
秦城楼阁千年思，蜀道烟花万里悲。异代那知亦同感，古台寒日雨丝丝。
芳时嘉侣共招寻，眺远凭高快赏心。城畔古丘封碧草，水边迟日媚青林。
遥山雨霁千峰出，近郭烟浮万井沈。向晚欲归还小立，关关幽鸟送春音。
紫宸西畔白门东，鸡犬相闻巷陌同。家远正须君作侣，病多无奈我成翁。
池光向月虚含冻，柳意归春弱袅风。珍重雪泥鸿爪迹，翻飞回首五云中。
王孙华馆即蓬莱，为惜春残作意来。池上晚花开锦绣，水边斜日动楼台。
纶巾醉阁山亭树，蜡屐行穿石洞苔。无奈美人将远别，竹舆临发更徘徊。
白马青衫杏苑东，醉游曾记往年同。不愁花尽三春雨，长恨蓬飘万里风。
短札几回传岭外，片帆何日到闽中。南楼素月怀人处，夜夜凭阑向远空。
夜来风雨晓来晴，万里无尘海岳清。白日共看骢马色，青天不负使君名。
吾家田舍少闻儒，分派横塘颇读书。伯子仙郎超美秩，季方博士得新除。
风生池畔芹香细，雨过庭前草色舒。文教从容真可乐，慎毋倚席度居诸。
督饷时闻有好音，东人怀惠起讴吟。千仓露积馀红腐，万灶烟浮散绿阴。
宠辱不惊书最绩，便宜屡上罄忠忱。及瓜忽报趋朝去，岁旱行看作傅霖。
南都佳丽正春风，学士承恩出上宫。钟阜山光浮紫气，秦淮树色映房栊。
诗吟真境无声处，人在金门大隐中。应念榆关持节者，筹边何日可收功。
海国秋高有雁来，乡闱捷报好怀开。一经教子初登第，五荐从翁未入台。
北里游程冲雪去，南宫捷报看花回。人生须念君亲重，莫恋平居在草莱。
莫恨当年志未酬，更思黾勉绍箕裘。鸡窗独掩槐花暮，蟾窟高攀桂子秋。
宦业成名存显晦，文章家数有源流。若能早立规模定，方可终身事进修。
勒就功名上鼎彝，乞骸三疏达金扉。洪恩此日加宫保，鹤发来年是古稀。
閒结耆英寻旧侣，新裁野服称初衣。郡楼紫气销沉久，喜见清风太宰归。
秋闱曾占一经魁，分教名邦宠异才。细雨侵阶春草合，轻风入树杏花开。
讲明礼乐收馀烬，绪正文章淑后来。此地从前多俊杰，儒仙又见陟蓬莱。
霜髯此日围棋叟，绿鬓当年同舍郎。出仅一身何假锸，行逾千里不赍粮。
未论缁素皆亲属，才得湖山即故乡。似尔萧疏吾亦易，槛猿笼鸟更茫茫。
大栎山中斩不存，青山白屋坐来温。晴生五色云霞气，春活千年铁石根。
积雪深时神独王，繁星迸处势如奔。吾生违道难依世，三斗逢人亦易吞。
踏遍名园意未舒，大都京洛贵人居。穿钱作埒难调马，缕石铺池碍种鱼。
似比幼舆输一壑，转令元亮爱吾庐。兴来呼得尖头艇，煨蚁烹鳞信所如。
炎天征路洞湖边，联驻油幢诗洞仙。徒从便随渔客棹，烟波谁认使君船。
鸭栏落水沙痕出，鱼浦浓阴树色连。伫望江楼黄鹤近，白云如待意悠然。
畿南建节羡中丞，入典枢机骏誉腾。瀚海烽烟看昼息，潢池氛祲见宵澄。
位居北斗司喉舌，官自西台任股肱。糠秕更兼砂砾质，怜余疏拙巧相承。
海上寒云护帅旌，滹沱冰合马嘶鸣。燕山未拥趋朝节，兰渚先分曳履声。
落日片帆彭蠡泽，倚天长剑豫章城。悬知到日春偏丽，何限莱阶娱彩情。
嘉客遥临暂启关，相将别墅眺春山。溪流似鉴宜供漱，村酒如渑解驻颜。
霭霭峰峦形倏幻，鳞鳞墟落望中斑。不缘衰足妨游兴，藉草盘旋薄暮还。
夏届春归花尚红，披襟更喜故人同。烟霞秀色山堪饱，松竹浓阴圃可宫。
盘荐畦蔬无异味，堂开瓮牖有薰风。栖迟自笑真疏放，惭负清时奏最功。
追随赢得步趋宽，千里修途百尺竿。曳杖应随野老后，弹冠犹续少年欢。
漫言岁月惊非故，却羡须眉未改观。一幅丹青传妙手，松筠遥映在云端。
秋叶如蓬清露盘，遥闻莼鲙倍加餐。东山岂为苍生卧，北斗长悬法曜丹。
竹马有缘白发旧，西湖无恙海鸥宽。看君仪羽云霄上，愧我陈情墨已残。
封章十上乞閒身，天语春温动路人。乐圣堪倾乌氏酿，投簪欲饱太湖莼。
青门竞羡新疏傅，紫阁仍传旧统均。多少人伦思玉尺，东山宁久卧璘珣。
风月平分入锦堂，罥云老树郁苍苍。杖藜数点孤峰晓，蜡屐一生几两忙。
龙隐具区犹带雨，葵悬魏阙故倾阳。相看剩有烟霞骨，寤寐淄黉未可忘。
为渔湖海昔同盟，回首风尘此濯缨。十日平原生夜色，一帆春雨见交情。
苍梧愁听湘妃曲，五柳空高处士名。闻说淮南堪卧理，梁鸿早已去西京。
扁舟归听浙江潮，八月愁霖暗未消。蕉叶尽题游子句，新词争倚美人箫。
荷倾冷露翻乌榜，柳歇秋烟亚白桥。初月不高江树暝，夜长银烛为谁烧。
岭梅花落白云秋，惆怅王孙久不留。石观远寻秦代隐，金装羞作陆生游。
云藏雁影千回断，月照猿声一夜愁。蜡屐若追前度兴，墨痕犹在海边楼。
美人何处度云轺，远采瑶华问寂寥。侠气尚存燕市筑，惊魂初落越江潮。
几年白日黄尘满，万里丹霄赤羽遥。宣室纷纷召才子，可容沦落远清朝。
廷中共侧远游冠，几得相从醉后欢。一去孤弦流水寂，忽来尺素夜光寒。
梁园旧诵千篇在，越绝新成百代看。相念不妨频问讯，春风何限北归翰。
不须持酒酹花神，此去西湖正及春。一树官梅应待久，知君才是作羹人。
有石有石生崛奇，有竹离立静相依。枝垂叶重翠欲滴，霫霫满园春雨时。
道情爱此挺寒玉，尽日披图看不足。属餍人间桃李花，能红能白总尘俗。
朔风棱棱寒蚀铁，梅花一枝白胜雪。东皇仗尔报先春，未许狂风便吹折。
平湖杳霭澹生烟，遥海苍茫欲上月。此时此景难为言，诗思撩人清可掇。
我爱关西杨伯起，唾视黄金如敝屣。冥冥之中能不欺，千载真心照寒水。
荐剡名流定出群，怀金莫夜通殷勤。莫道故人知己少，故人应亦未知君。
道情偏称此官閒，朝市劳劳百不干。秪有清忠酬圣世，更无挠节愧西山。
十年光景诗多少，万里江湖意未阑。琴剑无多归便得，乡心先过蓼花滩。
九重图治任才贤，白简凝霜载画船。共喜芝兰出萧艾，已知鸾凤异鹰鹯。
淮山渺渺飞云外，蓟树亭亭落照前。相好相违重相忆，好音时听路人传。
双亲白发老东吴，令子丹心向帝都。正及岁寒归故里，不辞雨雪载长途。
无人似尔情偏厚，有酒如渑兴不孤。他日相思凝望处，暮云春树总模糊。
华发萧萧两鬓霜，閒居诗酒日徜徉。承家有子工书法，受学宁忘教义方。
陶径菊荒秋雨冷，寿乡人去晓山苍。铭题太史如椽笔，墓道应知有耿光。
日日亭前检落花，一腔心事惜年华。燕子不知人有恨，又衔红蕊落窗纱。
塞风吹拍自单于，谁道中郎女不如。纵学胡笳非汉业，馀生犹得续残书。
绣户朱扉彻夜开，手持银烛独徘徊。满阶青草留应久，只是羊车不肯来。
暗拭啼痕嘱侍儿，此情休与内家知。君王若是閒相问，为道红颜胜昔时。
走马春城遍绿烟，挥金随处拥婵娟。自家花样天机杼，笑领蓬莱第一仙。
米家画里放船回，一路看山倦眼开。只恐还乡无旧业，桃花空傍战场栽。
济时勋业已无成，堆案图书境界清。黄落素秋归社燕，绿阴朱夏语流莺。
宦情自向衰年薄，山色还同故国明。混迹渔樵真吏隐，日携吴酒对君倾。
莫信繁华擅六朝，茅庵深坐话清宵。金陵万事都如梦，月色犹留旧板桥。
鸡唱烟中乱桨鸣，梦回酒醒未天明。江南风景凋残后，才听吴歌第一声。
水云千顷浩无边，萧爽微芃扫翳烟。海底鱼龙还出没，夜深河汉亦澄鲜。
倒披宫锦淋漓醉，快展湘云放浪眠。逸兴遄飞鸥梦远，流光孤洁照沉渊。
病里仍愁四十过，学书学剑两蹉跎。白翻野饭炊粳稻，绿染秋衣制芰荷。
远道西风吹客鬓，空江暮雨湿渔蓑。村醪急办青钱买，儿女灯前且笑歌。
野烧痕回一雨过，村童放牧散平坡。祢衡洲畔埋愁远，建业城边积恨多。
谁见夜深嘶石马，那知岁久没铜驼。江淹赋别魂销处，春水遥连漫绿波。
何来紫气绕东山，中有高人善闭关。桂树几丛娱白发，桃花千岁驻红颜。
杖移太乙看云健，曲奏阳春对酒閒。况复凤毛池上满，文章五色竞裁斑。
鸱夷踪迹逐飞凫，散发扁舟泛五湖。自叹风尘交渐薄，谁怜金石调仍孤。
防身长倚青萍剑，照乘争探赤水珠。伯仲才名高北斗，云间二陆一时无。
阿翁九十苦钟情，倚杖那堪送汝行。壁水去游天子学，春风须听上林莺。
壮途初发千山轫，雅志无忘万里程。三百年来忠孝在，慎言无溃旧家声。
天晴除日冻初销，圣主乘春下九霄。合祀始崇周典礼，分班仍集汉官寮。
寝宫帘影依龙衮，辇路銮音协凤韶。至孝夐超千古上，遗经曾见纪宗尧。
精蓝法护创何年，仍许东山傍谢玄。屋拟雁门呼作市，身依莲社好逃禅。
斜阳易得西归境，新月迟窥乍上弦。从此只应宽酒戒，莫教陶令废周旋。
丈六空传草一茎，莲台肃肃古先生。夜深虚阁听龙语，世远枯松赞佛名。
蒲榻参来知行浅，稻田栽就觉身轻。等閒法法都如梦，眼底何劳觅化城。
霜落乌啼半上潮，江头那忍解兰桡。已悲去路关山远，况复归期岁月遥。
衰鬓依人愁冉冉，荒年为客橐萧萧。他时两地同相忆，记得离筵是此宵。
细雨扁舟泊近村，三人同卧亦销魂。谁怜此夜孤身客，山店残灯独掩门。
谁怜岁晚滞征途，无那离心满五湖。花外烟霞双屐冷，竹中风雨一灯孤。
断猿叫月朝归峡，孤雁啼霜夜入芦。忆汝松窗读周易，莫教三径易荒芜。
未把并州作故乡，送君重与赋河梁。吴宫蟋蟀方啼月，越国芙蓉未着霜。
宾从琴樽忘逆旅，弟兄渔猎忆邻庄。还家且说西堂梦，细擘黄柑荐酒尝。
黄郭当年一代师，敢将名姓强追随。澄清淆浊君应否，谠论危言我尚为。
身入风云观错变，心先时地力推移。斯文未坠天中在，吾道前行即后规。
羊城蓬岛坐相连，冠有神羊识列仙。北阙才名推十万，南溟风力起三千。
洗兵时雨飞关外，度岭梅花满笛前。方信词人多胆气，鲸鲵东望静无烟。
牙璋朝捧出彤廷，露洒炎方塞草青。开幕论兵兼课吏，登坛作赋更谈经。
溪边砚美晴摇笔，湖畔岩空倒挂星。览胜崧台几题品，他年应比岘山亭。
新都少年汪肇元，结客不肯称平原。沾沾执鞭御元礼，宛宛解玦贻王孙。
累棋少深伯父赏，学诗晚得门人尊。莫将词组为月旦，水镜于今吾已昏。
春袅花枝酒瓮香，怀人几度结愁肠。冶城此夕笙歌歇，馀兴还能过草堂。
先生为郡冠诸公，兴学由来有古风。青史无劳称卫飒，黄堂今复见文翁。
化行古水弦歌内，道在金台俎豆中。老我河汾遗教远，相思应与此心同。
杨花初扑越溪船，莺啭南州雁北迁。繁露书成去淮海，凌云赋就入幽燕。
行春草绿中牟雉，流水风清单父弦。莫学杨庄诵绵竹，雕虫空负子云玄。
梧桐飞叶帝城隈，正是寒期素节催。玉女吹霜摇碧落，仙人擎露在蓬莱。
时闻作赋凌歊馆，追忆相从戏马台。晋宋风流俱寂寞，登临怀抱向谁开。
满眼红尘苦不开，抠衣聊此暂徘徊。云山叠叠安禅地，花雨重重说法台。
古洞旧传猿化去，残碑犹记寺飞来。苍茫往事俱成幻，落日凭栏思转哀。
家住飞云最上头，别君长笑出罗浮。吴松不入山人梦，辽鹤常随野客游。
彩笔浪吟虚白社，黄金买醉倚青楼。玉姬歌罢无持赠，采采芙蓉八月秋。
地僻柴门久不开，门开时有白鸥猜。自怜秋色空闻雁，忽漫良朋亦凿坏。
问字喜携双鲤至，寻源却共一僧来。邻仙楼上元龙在，何必西园百尺台。
除书催遣换儒绅，绛帐初辞墨绶新。地隔龙编开别岛，云连象郡暗遥津。
波涛晓送琼台日，花树先成海县春。南涉珠崖天更远，蚤因凫舄上枫宸。
贰馆东风忆昔年，笙歌如沸酒如泉。麒麟锦帐销银烛，孔雀云屏列玳筵。
井塌铜瓶浑卧雨，香阑琼佩已迷烟。伤心孤冢枫林外，寒食残花堕纸钱。
倾盖相逢意转亲，六平高馆醉残春。流年白发看花尽，几夜青灯对雨频。
心逐断鸿犹惜别，兴随芳草更留人。龙门知己情何限，飞佩应怜寂寞滨。
才离艨艟又僦车，客行巳喜近京华。元龙是我同年契，濯足清醪肯为赊。
麻衣归去又重来，月色团员四十回。萧飒吟髭今半白，故人相见莫惊猜。
南归衣锦出神州，远过任城旧酒楼。粉堞澹烟迷望眼，青帘落日映行舟。
云连画栋歌声迥，春锁虚窗鸟韵幽。千载谪仙名独在，莫因风月久淹留。
百里严程两日间，挽舟驱马亦艰关。数声鸟过雨初歇，几片花飞春欲还。
地势自分江右界，岚光犹识广中山。因怜踪迹天涯遍，大道何曾见一斑。
桃源奇迹古今传，此日来寻草莽间。地产桑麻仍旧俗，路通车马自空山。
苔封小洞门三尺，花落前溪水一湾。便欲临风学仙侣，丹霄谁见鹤飞还。
峰峦高处驿亭斜，矮屋寒烟有几家。出壑松风声淅沥，入窗梅月影交加。
仆夫笑语争分火，候吏殷勤次进茶。独坐清宵乡思渺，更依北斗望京华。
冥濛雨意浩无边，望望江门水拍天。去马来牛那辨色，沧波白浪竞趋田。
愁闻市桂虚朝爨，更说移床废夜眠。独喜郡侯能露祷，口碑盈路巳先传。
彭蠡腥风六月寒，孤臣无地挽狂澜。气吞僭窃词应激，身系纲常死亦安。
必反禄山曾有疏，无庸叔段孰为端。凄凉广润门前路，老稚吞声血未乾。
尘踪何处探仙源，晚共渔翁得细论。满地野花桃树少，半山烟雨洞阴繁。
轮蹄影络东西路，鸡犬声闻远近村。更愿年登薄徵赋，人人温饱即君恩。
俗虑暂抛尘鞅外，閒情聊寄翠微间。有无仙迹在何处，今古人家住此山。
水咽笙簧归石洞，云连屏障倚江湾。花飞片片随游躅，莫怪豪唫带月还。
碧树苍厓入径斜，隔溪烟火有人家。山村日暝行犹远，花坞春深兴转加。
野叟引泉频灌药，园丁烧笋惯供茶。驱驰不尽忧时恨，却笑年来两鬓华。
三楚山川此地穷，夜郎西望古南中。百年治教衣冠变，万国梯航道里通。
芳草郊坰春意蔼，古槐庭院午阴丛。江天渺渺风烟静，摧廓应怀范老功。
世缘何事尽空花，梦向乌衣问谢家。地下金棺应有恨，不从勾漏饵丹砂。
黯黯严寒旅思催，香醪兽炭对衔杯。慈云偏向蓬莱绕，宝雨遥从佛国来。
六管浮灰将变律，千门残笛暗惊梅。欲观净土琉璃界，更上西风百尺台。
闻说当年杜陵老，老来诗画满江干。青林白屋萧条在，每到东曹一借看。
露叶含曦迥绝尘，花开岩壑殿芳春。书窗读罢清吟处，爱尔幽香自可人。
故人多在大江西，欲寄封书懒不题。昨夜东风吹梦断，晓来无赖是莺啼。
溪寺曾栽数十丛，紫茎绿叶领春风。年来萧艾过三尺，白首看图似梦中。
闲门寂寂掩芳春，坐看梨花带雨新。鸟自白头浑不觉，可堪啼向白头人。
芭蕉叶开大如席，石榴花发红满枝。子规何似苦啼血，正是行客东还时。
天开孤岛屼中流，谁听明珠莫暗投。把酒别君君努力，江湖廊庙足深忧。
五马初分竹使符，西安风物尚西都。三秦子弟为编户，四塞河山入版图。
楚国梓材元自有，周家风化未全芜。旱灾已息流移复，为访当年郑白渠。
秦川郡守汉郎官，冰檗声华入望寒。政迹已看书上考，诗名况是满长安。
一番好雨添行色，千里仁风拥去鞍。寄语郊迎诸父老，暂时借寇若为欢。
漠漠江天霁色和，杖藜徐步听渔歌。繁花欲尽惊春暮，紫燕将雏逐客过。
把钓不嫌生计拙，浪吟刚是老来多。閒身恰称清凉界，十载菟裘锁薜萝。
江亭酒尽晚烟浮，漂泊人操小小舟。接地月明疏雨后，隔溪渔唱夜潮头。
素衣总与缁尘惯，佳句能支道路愁。他日京华千里梦，雁书迟尔慰登楼。
独拥鹴袍思渺茫，断蒹衰草共苍苍。人家出没层崖合，客路潆洄乱壑长。
明月自怜当我独，青山如解笑人忙。浮生尽是翩翩草，何事烟波滞异乡。
几欲候公湖水濆，不堪弥月黯春云。床头曲米计已漉，篱脚杞丛行可分。
精力底须青竹杖，雅怀多在白鸥群。蒲轮到日从容谢，自有儿郎能致君。
花前九月蜂蝶飞，小春渐近秋意微。金钱合尔篱下贵，白酒待我山中归。
宾当为主莫辞醉，月未到夕先迎晖。竹西崇冈更堪陟，不负两屐黏苔衣。
背郭幽栖只数椽，安心调息引流年。午檐花动鸟窥户，春渚艇横风满川。
物妙每于閒处得，时情都向懒中捐。怀贤更有千秋兴，细和陶诗复自笺。
老年滋味淡为嘉，一读君诗信作家。松坞风高闻落子，菊篱秋晚爱馀花。
罾喧定得鱼盈尺，碓熟宁愁饭有沙。更喜惠山泉在望，水符分到便堪茶。
树树梅开院宇宽，红酣白晰总宜看。微风小径青烟敛，细雨春城晓色寒。
石畔倚栽苔蚀遍，天涯折赠使逢难。犹怜节候今年晚，赏到花朝意未阑。
潏潏新流漾白沙，溪东遥认隐君家。忽惊庭草生秋思，送尽年光是物华。
弦断古囊琴罢弄，睡酣尘榻笔无花。暑馀倦极何聊赖，净洗砂瓶自煮茶。
人间何处无尘沙，老来似嫌犹有家。碧潭龙去波自静，山石苔生肤亦华。
暑困倩谁歌白雪，篱荒那复望黄花。烟销土锉日过午，一勺清泉堪当茶。
山空江冷岁如何，未省幽人不我歌。云掩日华天独远，春连腊底雪偏多。
巡檐敢望掀髯笑，拄杖谁能踏冻过。啼断翠禽情脉脉，暗香时自绕吟窝。
霏霏飒飒又纷纷，致使平原草色新。一夜好花都结子，乾坤大地没埃尘。
山深树密嵌幽岩，僧舍清虚门锁岚。有客问禅无觅路，已知出世不同凡。
白门柳色罢啼莺，归拥金莲院吏惊。北地主人供案立，庐江太守傍车行。
家传易学无笺注，驿递诗筒有课程。潇洒玉亭谁复到，竹间为认旧题名。
栋宇千寻壮里居，如何祠下草长除。炉烟袅袅灵如在，水木悠悠意自舒。
种德一心无望报，传家万卷有藏书。知君对此无他羡，只羡吾生乐有馀。
耳外无闻车马音，白云长护宇垣深。心田远接槐三叶，手泽长存桂一林。
课子才名齐北斗，承家礼教重南金。照人古道今犹在，唤醒人间乌哺心。
乘槎十载念张骞，忽漫相逢已别筵。折柳一从琼海日，种瓜几度邵陵年。
江湖世事堪浮白，岁月空斋自理玄。缩地无因长极目，椷书愁绝蓟门烟。
万里遥分建水筵，百年初结女萝缘。合欢喜借蓝田誉，投赠应惭白雪篇。
宇内君亲情并极，天涯儿女意多牵。何当姻娅过逢地，昼锦屏开孔雀边。
风尘南望雁鸿劳，每忆新诗别后高。弄月几回寻钓艇，聚星何处对临皋。
扶摇碧海看鹏背，接武青云待凤毛。中散知君疏懒甚，可能书札寄山涛。
闉阇得汝频开径，南北驱人错问津。五柳逍遥彭泽外，三闾憔悴楚江滨。
消除岁月惟尊酒，寄傲乾坤祇钓纶。莫道太平无补事，陶唐须有葛天民。
元春雷雨动扶摇，对雨知君逸思飘。种玉阶前耽昼永，争梨膝下看孙骄。
塘陂命辔多防滑，江浒倾尊不费邀。病骨年来惟伏枕，可能穷巷一回轺。
星桥元夜转新晴，节序人间万炬明。满座催花荆树合，半尊迟月斗云横。
病怀不觉三分减，酒令须教万斛倾。已报金吾弛夜禁，流连直待晓钟声。
十载飘零滞远游，此生天地一虚舟。春随歌扇人留榻，舞尽花妖客上楼。
抚景从容登海峤，怀乡汗漫认并州。行边莫折章台柳，自古闺人咏白头。
历历秋旻隐翠屏，高轩何处隔江城。山斋寂寞天涵影，谷口清泠涧有声。
听雨悬灯蛩自语，看云倚槛句还成。不嫌地僻回车马，肝鬲拚为信宿倾。
岧峣行尽蚬冈头，李郭同登泛渚舟。会有乡书频寄雁，原无机事不惊鸥。
水归沧海潮偏急，岸隔渔歌思转幽。月小山高真赤璧，烟波杜若采芳洲。
古寺周旋思更悠，十年怀抱此登游。山寻绝巘云盘阁，僧入参禅月满楼。
石磴列屏环且秀，小桥通径曲还幽。却惭无念瞿昙子，一衲传灯何所求。
绿盖亭亭月色深，草堂留榻玉河沉。炉传丹鼎知文武，经授青囊破古今。
萍水看君多旧梦，金篦刮目是神针。炎州自古钟瑶草，莫动匡庐夜雨心。
秋原霜色懒招寻，鹤引高流入径深。茶醉酒醒难判断，身真世假任浮沉。
参禅并入删元语，听曲翻能长道心。行脚无须商去住，心空何处不云林。
未讶风流俭铁枝，偏嫌荏弱是垂丝。零星少许拈秋意，清杀襄阳五字诗。
疑紫疑红裛露开，胭脂凌乱著瑶台。谁言绰约肌冰雪，不带人间卯酒来。
去年此日秼陵游，并辔同吟桂子秋。今日忽逢浑旧好，江城酒薄也藏阄。
吴下张翰岂恋鱼，江东沈约尚閒居。祥麟瑞凤非凡物，会见来仪自玉除。
络纬寒螀相间啼，孤鸿又过小楼西。故人欲别难为别，一夜秋声思转迷。
明月流光落砚池，濡毫漫写送行诗。悠悠离思万千种，惟有天涯明月知。
日日移家处处邻，吴头楚尾半波臣。罟师嚼米餐乌鬼，舟仆偷钱买白鳞。
鸦食肉能谋底事，獭衔鱼欲祭何神。黄头见我询潮步，笑是浔阳始过人。
羞从狐鼠叙行踪，随例输钱买印封。半月员程过一月，杪冬孤艇发初冬。
持符官卒尊于吏，附舶儒生贱似佣。估客孝廉阳不问，胡床指顾太从容。
小聚星晨屡断连，山椒一缕露人烟。土音偏不移鸡犬，市暨通行杂钞钱。
泽国火耕兼水耨，霜林枣地接枫天。时艰夜禁明书楔，拨剌更更响钓船。
土风何异竟陵城，水代平田网代耕。放去翳凫偏认主，教成驯獭听呼名。
狂书鸟过沙留谱，呓语乌眠夜作声。奴子入吴学细唾，侬音伧舌字全生。
千门市火乱渔灯，衔尾官艘也系罾。崖屋乍随春涨徙，滩舟专候早潮升。
清时闾左衣形缓，俭岁江东米价增。从客讳言新入洛，自称前度到金陵。
高斋寂寂俯清池，瓦鼎香浮十二时。天晓定回松下石，藓痕青上布伽黎。
相期紫陌听鸡鸣，又报金屏录姓名。红日正当双阙丽，碧天遥指片鸿轻。
尝来冷暖应知味，语到闾阎不尽情。二十四年青眼在，一时翘首望君行。
短日西风木叶飞，游人无处不思归。连廒百室如云峙，肯念吴儿未授衣。
岁遇支干各首春，泥牛鞭动运俱新。青眸君喜谁为偶，白发吾嗟晚有邻。
滚滚诗催今日笔，腾腾酒醉去年人。东风此意终难貌，却有梅花是写神。
温如春煦凛如秋，王事惟勤靡慢游。系出濂溪家学在，泽敷乳邑治才优。
关河有便书空寄，公馆无私恩莫酬。十二楼头明月夜，倚阑无任独绸缪。
他山十日此楼居，感昔怀今梦不虚。半榻流云愁雁远，一帘飞雨听莺疏。
闲敲词客金声赋，静读仙人玉字书。身世自惭如枥马，路迷空礼白云车。
尺五楼开鸟石尊，桂枝梅树净柴门。壶觞旦日家中宴，衣服秋冬海上村。
沙际学书寻鸟迹，林间会意解禽言。奇踪忽忆霞居子，泪落溪流过竹根。
雨罢山堂宴未休，乌山醉傍晚晴游。隔江云树翻残照，到石风花减客愁。
祠殿草荒中使返，姓名苔蚀古人留。空伤往事论今夕，倚杖听莺忆酒俦。
频年罢酿老爱酒，客至无钱强出赊。落尽庭梅三日雨，香风闲对一瓯茶。
春风数里起高荷，梅雨新晴滟滟波。绿晕平渠侵稻陇，清光澄靛映星河。
蒲交劲叶磨龙剑，鱼浴鲜鳞掷玉梭。家在池头东畔住，月明犹听采菱歌。
秀拥春华丽晓晴，巍峨气势截苍冥。石梳苔发堆螺鬓，露渍蓝膏湿玉屏。
涧谷长留烟草色，松筠犹是岁寒青。天然一带真图画，观览无烦出户庭。
百折不挠剩此身，更将斯道委何人。尚无一鹤归秋水，只有孤忠绕紫宸。
佛火几分冬煦色，海滨方识圣朝仁。东山莫说惟高枕，试看攀辕泪满巾。
坠驴大笑西归去，买断华山一段云。浮世知心独张咏，无边风月欲平分。
十年佐政向中州，一旦超迁宠数优。全蜀行沾张咏化，两河未许寇恂留。
月明巫峡猿争啸，雨过瞿塘水乱流。还惜故人成远别，客中无日不登楼。
玉堂天府迥无尘，江藕山桃献寿新。不信麒麟应祥瑞，正须龙马配精神。
春秋五十今壬午，礼乐三千旧丙辰。尊斝幸随珠履后，独惭张咏榜中人。
晚泊灵洲共举杯，探奇重上妙高台。且看往哲留青史，肯谓明时弃不才。
棠棣风和增缱绻，庭萱日丽重徘徊。诘朝借问阳关路，来往逢人问折梅。
蹑屐重登昭赐楼，吴粳今是八回秋。驿夫迎舫惊生客，稚子循廊感旧游。
塔影带云横树杪，鹊声和雨下城头。晚凉不尽裴?意，一饭匆匆已放舟。
何处春山纵远眸，渔阳湖上暂停驺。庚辛溪到龙津合，十二亭空燕喜留。
吏部文章高北斗，连州水石冠南陬。夷犹落日归忘去，更向流杯秉烛游。
夕朗青琐立鵔鸃，封事何言不救时。四塞人归全版籍，千秋义重五忠祠。
伏蒲持橐朝骑马，簪笔编麻日载螭。岂向私恩为感激，臣心如水九重知。
何用聪明万卷书，自须卑陋一廛居。草于闲处生偏密，花到春深看渐疏。
绿水满渠浇药后，青山无数卷帘初。相过莫道柴门窄，细柳高槐可荫车。
相逢已恨各衰残，廿载心期共岁寒。不以采葑遗下体，何曾沧海废观澜。
长言和比琼瑶贵，只字评如衮钺难。叹息斯人不可作，秋风吹面月移阑。
老病京郎敌郡郎，故人相见酒杯长。此情此意谁知得，海阔云深共渺茫。
客舍萧条乱草侵，夹旬风雨昼常阴。青蛙绕屋声如阵，白鸟侵人嘴似针。
老眼不堪劳案牖，薄才无计转伸吟。自知久矣妨贤路，一意怀归恋旧林。
欲将游赏托生涯，每遇春光少住家。白发不嫌花笑我，青山都爱我簪花。
芒鞋布袜穿萝径，暖日和风采蕨芽。自笑阿翁还健步，溪桥飞步捲尘沙。
祖帐香飘酒兴浓，小桃无数压枝红。莺声夹道诸公远，马背飞尘我自东。
西岭半衔将落日，暮云飞散捲长风。沧江白浪明朝路，回首相思独倚篷。
生长污渠野水滨，转侵人境漫缤纷。劳劳用尽如针嘴，扰扰无过半粟身。
闷杀终宵挥扇客，何辜千载露筋人。纵饶饱吮腥腥血，万死西风有几旬。
江上飞涛树杪开，豫章西北有高台。挥毫万里雄风起，拄笏千山爽气来。
楚客凤歌无世念，汉家龙种尽天才。兔园赋雪延枚叟，洒酒平芜醉几回。
十度封书问闭关，披襟心比白云閒。校书汉代题中垒，奏雅淮南号小山。
辔可控持风鹤上，剑曾飞射斗牛间。为君三醉清歌起，似胜当年七日还。
谁剪吴江半幅天，沧洲诗思便悠然。长江万里云垂地，锡杖一条僧上船。
怪石定从山上落，乔松势与海相连。好山是处堪图画，任取旁人笑米颠。
岸上青山山下云，孤舟潮落系江滨。却看江上风涛险，何似林间自在身。
一剑新从死地来，梦魂长绕故山隈。清辉万里秋光老，寒影几枝春信回。
但觉亲恩天广大，岂知世事日尘埃。片时枕上团圞乐，无奈城头画角催。
三载江淮奔战尘，济时空负百年身。青山尚是来时路，城郭今非旧日人。
追信已无萧相国，举贤谁似晋胥臣。明朝又上新安道，回首钱塘泪满巾。
一舟遥出潞河浔，赐告南还喜不禁。吟望铜官秋屐远，梦回天禄夜灯深。
青年暂赋思归引，白日长萦恋阙心。屈指重来身更健，春风双佩入词林。
台榭秋深百卉空，空庭惟有雁来红。曲池暗接秦淮北，小径遥连魏阙东。
富贵岂争金谷胜，文章不与建安同。上公亭馆无多地，犹有前人朴素风。
朝阳门不比春明，别远无过是两京。名姓尚留东观在，官衔不减北扉清。
船从白鹭洲边过，马向乌衣巷口行。冠盖几人来送别，独予南望不胜情。
华灯淡月斗清光，玉漏迟迟夜正长。韶乐奏时双凤舞，辇尘生处百花香。
綵山巧对龙楼外，仙掌平分御座旁。宴赏每怀忧惕在，宵衣传授自先皇。
花影疏疏月影昏，沈沈鱼钥锁重门。无端步下空阶立，踏破苍苔石上痕。
春光才尽落花稀，追补春游尚未迟。满地绿阴如布席，扑人飞絮似撩诗。
便先数日有何好，再后几时无此奇。笑杀城东草玄者，独眠高阁未曾知。
野寺门前信马过，莫将尘土涴烟萝。云蒙山顶晴犹雨，月浸潭心水不波。
青杏子垂珠蓓蕾，紫藤花发锦曼陀。诗人兴在留衣外，石壁新题不厌多。
文采风流阮步兵，穷途犹负少年英。诗因失意长怀愤，客未深知懒出迎。
万里空怀投笔叹，一时谁识弃繻生。醉边离恨都消尽，又听莺啼四五声。
平生性懒长贪睡，何事春宵睡未浓。作意不看残夜月，清心又听五更钟。
夜无好梦随双蝶，眉有閒愁蹙两峰。合眼朝来到乡社，满溪春草绿茸茸。
两年不见程广陵，一见照人眉宇青。念乱每嗟鱼雁隔，谈诗还喜蛟龙听。
白门酒好不易得，昌邑山多曾屡经。夜分舟子忽长往，令我相忆愁复醒。
得归白社倦扶筇，开径难辞野鹿踪。谢客风期深揽结，郗家文酒盛过从。
池光隐映双趺塔，花气依微片石峰。副墨新藏知在此，窗松砌竹已成龙。
水榭刍盘更傍僧，自今新暑隔垂藤。尊前醉立连枝玉，门下清临一鉴冰。
雨气任迷羊石路，夜谈犹记虎丘灯。当歌况是经年会，酒禁从他笑未能。
倚壑青梧拂汉苍，抟云常拟起鸾凰。山间景好情堪适，座上谈高觉兴长。
日色暖薰庭色丽，涧声清带雨声凉。洞中猿鹤随公久，尤恐徵书到草堂。
双蹴芹泥香未乾，经营无过草堂安。呢喃似诉朱门景，帘幕风摇敛翅难。
看花容易放舟难，春满交溪谩倚栏。此日尊前开一朵，喜从连理共君看。
朝来扶杖绕清池，鹤顶丹成未有诗。少态自疑花识我，不应弦管负花知。
雨暗铜驼泪满巾，千峰戎马万家贫。婴儿坝上成何事，豺虎山中亦易驯。
呕哑楼船驱海若，飘飖旗帜骇游人。不知水战谁周瑜，受赏还教报捷新。
乌桕飘霜溪月清，栖鸦时复绕枝鸣。紫云遥忆天边曲，鼙鼓空闻江上声。
酒醒鬓丝明素魄，露馀虫语搅幽情。凭轩终夕看无寐，也为灵光覆万生。
少年才子似君稀，看柳燕关走马迟。衔命自今迎相去，陈情兼慰报刘私。
香飘桂馥凌萱草，露滴金浆湛玉卮。温国推崇知不远，会看鸾诰下龙池。
三复华编思不禁，爱君忧国虑何深。忠言如出宣公手，恸哭谁知贾谊心。
名字直应高北斗，文章宁止重南金。何时诏许归黄阁，坐遣苍生得傅霖。
雪白狸奴尾胜金，曾娱白发戏花阴。急须分乞邻姬养，莫遣空摧孝子心。
芙蓉帐暖燕双栖，杨柳风凉莺语迷。娇傍海棠春睡足，娥眉偏向楚宫低。
徙倚雕栏坐夜迟，花间明月瘦寒枝。合欢纵得回新宠，零落须教异旧时。
太液池边看月时，广寒深锁万年枝。妾心自许如明月，留得清光欲对谁。
结阵寒云夕照斜，白蘋红蓼对江花。多才似欲怜庄叟，作意长鸣度远沙。
暗香疏影占春华，名擅西湖处士家。不及竹林觇五老，压尽人间万树花。
大庾关门折赠时，东皇消息透寒枝。簪花紫帽知多少，野老无忘此日期。
山拥游鳌繫綵绳，云盘飞凤护雕棱。中天一道风雷动，知是宫中正赏灯。
纷纷幻术解人颐，游意神通更出奇。我有三心寻不得，问君何处可前知。
白马湖阳多好山，小筇不借共跻攀。澄波海上疑瑶席，远峤云中见翠鬟。
雨过谷流穿树碧，天清崖露浥花殷。便应结屋依东崦，长服朝霞驻少颜。
金鞍赤马紫罗袍，锦橐银棚插佩刀。不道黄莺解人意，隔花偷啄白樱桃。
虎口虬须真可怪，如何不解缚人妖。偷花窃笛浑閒事，忍见三郎万里桥。
嫦娥不是人间客，月殿应非世上宫。当日君臣俱涉梦，渔阳特地起西风。
游丝不系白日坠，精卫难填东海平。一点春心逐君去，柳花飞不到辽城。
结茅曾住白云间，游宦多年客未还。开卷偶然乡思动，数峰浑似鄂州山。
放棹南湖春水深，昔年游览得重寻。陶公未许辞彭泽，庞老那容隐汉阴。
落絮雨馀沾墨沼，游丝风暖罥书林。自怜久客浑无赖，亦欲携诗与盍簪。
十年湖海共飘零，踪迹浑如水上萍。宋玉愁多成九辩，王通思苦续群经。
鲸波日落千寻碧，鹤岭云开万叠青。君等怀才须世用，弓旌早晚出虞廷。
论交犹忆自前朝，乱后谁怜意气消。元亮归来依惠远，少游客久遇参寥。
山房黍熟供蔬甲，石鼎茶香荐菊苗。名胜想无今古异，禅龛容我避尘嚣。
天开泰运息兵尘，建业千年王气新。虎旅南征收百粤，龙旂西指定三秦。
春明紫禁烟花绕，日丽彤楼燕雀驯。朝罢从容须献替，要含膏泽及斯民。
曾游海上望蓬莱，结友惟寻世外才。宏景已闻勾曲去，图南重见华阴来。
大鹏奋翼轻千里，独鹤凌风遍九垓。我亦吹笙云汉侣，误撄尘网转堪哀。
步屧幽寻古岸隈，柴扉正对郭南开。林间野径穿云入，溪上春潮待雨来。
过客停杯歌白苧，邻翁吹笛坐苍苔。羡渠高隐空相忆，浪迹多年素发催。
浦树迎秋咽早蝉，江风吹雨润离筵。壮怀永结青云上，乡思遥驰白雁前。
伴得同声深酒盏，行逢佳景费吟笺。已看头角峥嵘见，此去宁容久在渊。
长忆风流再晤难，相逢犹表宋钘冠。人于事往情偏感，别以年多会更欢。
阴合柳塘供佐锻，烟轻蒲渚待持竿。青苍不改罗浮色，最好同君一醉看。
越客好游当岁暮，草堂习静自情亲。闭门觅句留残腊，倚杖看山待早春。
鸟雀入林知有我，烟霞为伴若无身。何当别去西湖上，万树梅花刺眼新。
玉露凌寒万壑空，洞庭秋水醉芙蓉。小舟不放寻诗梦，撑入村南卧晚风。
三日半存何必恋，一年去尽不知留。春风只在虞山外，袅袅将来笑白头。
风磴云梯手自扶，飞花如意引归途。莫教水气醒余醉，宁使儿童厌再沽。
庭柯何事报秋声，江路迢迢几日程。我去你留俱寂寞，月明他夜最关情。
锦缆牙樯万里游，天吴海若翼王舟。襄城七圣空迷辙，弱水三山未稳流。
塞北风云连朔漠，周南节钺自公侯。两京角立分形势，居重还须扼九州。
凤管龙箫清且悲，南徐北固自逶迤。海门直指联三象，日驭巡行逼九疑。
入计衣冠刓玺绶，防秋兵马失旌旗。长卿谏猎无消息，怅望江湖有所思。
石湖春色太可怜，却似美人明镜前。锦甸平铺鸭绿水，白云飞动蔚蓝天。
纸窗棐几竹间房，一树丹枫倚夕阳。啜尽茶瓯犹不去，野人偏自恋秋光。
春明门外玉河桥，轩骑如龙半下朝。总道群公饯光禄，山林钟鼎各逍遥。
羡杀漕湖即镜湖，桃花流水入虚无。南归不向君王乞，原是沧浪旧钓徒。
翠竹黄花湖上村，西风乔木撼柴门。谁人解识支离子，草屩牛衣自牧豚。
未得黄花醉晚秋，应同素友觅高丘。白云就我摇轻爽，沧海涵天动远愁。
自古登临增感慨，祇今行止漫夷犹。且将涯角千年绪，付与樽前日夜浮。
引年便欲拂尘衣，促驾都门赋式微。故里遥知三径在，清时今见一人归。
频过石硖寻书院，閒到严滩上钓矶。龟鹤山前春正好，满川花柳映柴扉。
峨眉西上穆陵关，犹似帘栊响佩环。华月高秋沉楚馆，彩云清晓散巫山。
鸾衿寄恨今宵永，锦字传情几日还。惆怅风前花落尽，相思惟有泪潸潸。
深署沉沉清昼长，数枝新艳斗浓光。皎风自媚轻肢舞，斜日犹酣半面妆。
满座风流禁欲语，谁家士女敢相将。明年与客还来看，何恨当阶忆谢郎。
禁城残日渐栖乌，杰阁高凭见帝都。霜外白榆连睥睨，云中金刹拥浮图。
南来书札还看雁，北望风尘欲射乌。落叶可堪成聚散，新丰那惜酒频沽。
宦迹频年总路歧，缄题千里赠江蓠。谁怜蒋阜重来客，未就陶家归去词。
马策不堪疲远道，鸟巢原自恋南枝。江鸿正值秋风好，矫首青冥振羽仪。
南纪晨衙拥百城，东山安石旧能兵。唐功黄峒迂裴使，汉议朱崖陋贾生。
蔀屋已无遗虎患，沧溟应为见龙清。雅歌一曲油幢暇，横槊何人浪得名。
纷纷车马走黄埃，此地谁能日日来。独有豸冠因酒病，时寻虎石扣门开。
山中风月初相识，江上烟波又促回。今我登临亦何兴，谩看猿鹤舞徘徊。
道人净扫上方埃，瀹茗焚香待我来。风舞葛巾荷已老，露凝金?菊初开。
心淹公事偷閒坐，话到真机忘却回。戍角一声催上马，满阶清影月徘徊。
采得东篱半亩秋，装成一枕著床头。芳心不管鸳鸯妒，清梦时凭蝴蝶游。
绝域重明无足儗，天孙七宝岂能俦。饮馀携傍梅花卧，玉钿金钱眩醉眸。
踏遍姑苏水与山，又将拨棹向云间。岸花汀鸟休相笑，自是吾生不爱闲。
因贪不死偷灵药，遁迹蟾宫实异常。何事尘心未能已，重将新曲教三郎。
三年两见客车来，貂敝咸阳我未回。载酒晴光连睥睨，出城秋色郁崔嵬。
上方台殿诸天远，大漠风烟万里开。作赋登高吾岂敢，逢时真羡大夫才。
匡山高卧意如何，远兴难忘在薜萝。偶过禅房成下榻，相逢天路待鸣珂。
双林风雪经春尽，西岭云霞入暮多。知是甘泉新有赋，休将禅解问维摩。
雨雪潇潇值岁除，奉亲才暇更观书。明朝又复更年月，拟用新功涤旧污。
庆罢新年一乐馀，携书踏雪到精庐。工夫自此宜加励，岁月虚过更咎谁。
寒窗清苦孰能禁，为访梅花踏雪寻。读罢轲书长闭户，静中又复得存心。
竹户常扃雪满窗，书程日紧用功忙。今朝特发山阴兴，只为金兰契谊长。
去岁墙倾更绝粮，今年净几与明窗。人生苦乐何须计，流水行云语意长。
新水涟漪宿雨收，泛舟直下锦溪头。好风四至清衣袂，信有长江五月秋。
风雨篷窗不昧时，客中情绪总依依。静思成已功难处，私意才行行即亏。
总总谁无死与生，英雄准拟立功名。一枝丹桂虽残燬，尚有千秋万载馨。
雄文鏖战气方豪，谁料烟炎烬俊髦。信道青云难力致，东山不是谢安高。
整齐严肃问明教，直内工夫尚有疑。入到湛然虚静处，始知夫子不吾欺。
阿翁不问生人产，有子徒能读父书。不为薛田荒欲尽，可令弹铗叹无鱼。
斋庐相向隔疏槐，清话何妨数往来。风雨满窗惊笔阵，莺花随处避吟台。
锦袍讲幄曾同赐，草具盘餐每共开。今日老痴成独坐，高轩底事尚迟回。
昆陵驿口望长安，路绕高城落日寒。万里同君身是梦，一尊破尔涕为欢。
山中旧业逢蒿满，世上浮名岁月阑。酒后不须嫌潦倒，由来吾道独醒难。
昏昏欲眠眠不定，唧唧孤吟吟不称。作伴空烦月照人，良方无过山医病。
抛书投枕著游屐，门锁春风当罗薜。人情怜蝶舞来疏，客气山禽飞去疾。
提筐我入采山芝，正是春分二月时。涧草雨馀浮绿远，岩花风软送香迟。
缘崖蹑屐探奇崛，坐树斜身凭曲枝。暂借此中閒数日，鹿麋不是老相知。
诗人浑不厌贫家，閒就荒园看菊花。倾倒腊醅瓶未罄，品题秋色句争嘉。
残英抱节真霜杰，本草言功有日华。醉后却劳归骑晚，西风乌帽数枝斜。
槜李城边春意动，与君半月喜连翩。弱条丽蕊看梅柳，白发青樽且岁年。
交友晚逢文举喜，诸郎早得仲容贤。西归他日同乘兴，万里清江放舸船。
客里终天痛有馀，感君相慰意难舒。细论往日交情厚，却讶连年音问疏。
肝胆旧看如古鉴，诗篇今睹胜明珠。暂时相见还相别，况是关河雁过初。
我在中州君在吴，几年寥落雁书无。每思谢氏登山屐，长忆黄公卖酒垆。
忽共青灯谈肺腑，细看白雪点头颅。英雄不减当时壮，耿耿秋空剑气孤。
故旧三丧不弃捐，柴君高望世人传。当时泪滴坟前土，应作黄金彻九泉。
郁盘河朔古今雄，柴望千秋礼数崇。黑展灵旗开水德，白飞穹石见神功。
尊同四岳非真拜，秩比三台是寓公。闻道率然元尔阵，可无风雨净遥空。
春正仲吉卜郊禋，先启纶音属上旬。玉帛骏奔趋百辟，精诚柴望达中宸。
尘清警跸风从虎，人拥旌旗星拱辰。正是为民兼为事，细听韶乐悦君臣。
尘清警跸出郊寰，柴望精诚感应间。万国俨瞻双阙迥，百神欢向九霄还。
天高仙仗笙歌细，风静龙旂日月间。谁续生民归大雅，摩挲苔藓勒名山。
画阁犹催晓漏声，共迎神帛出留京。宫云拥护旌旗转，驰道传呼鼓角鸣。
郊庙本严周定制，登封非为汉虚名。因思柴望精禋地，犹有蚕桑赋未轻。
阃侯兵卒初辞去，刺史渔丁复遣来。传食如今非孟子，滩声愁听恶溪雷。
猗绿亭前竹满林，纷纷苍雪落层阴。开轩载诵清风句，岁晚宁忘故旧心。
花落长门日易昏，不因芳草为销魂。玉阑干外东风过，吹落罘罳月一痕。
山深五月啭黄鹂，秋到惟闻乌夜啼。欲寄相思无便使，空吟短句付诗奚。
十载缁尘染客衣，田园今喜赋来归。此身与物同闲适，倦翮孤云自在飞。
玉溪溪上晚春馀，凉樾苍藤日影疏。闲傍竹门南畔过，石阑阴处看鯈鱼。
久客松州生有涯，青山无价尽堪赊。苦吟只为酬诗债，薄俸多应付酒家。
十载风尘双短屐，半生江海一浮槎。如今老去宜谋隐，静阅丹书忆少霞。
忆昔遨游湖海中，只今华发总成翁。诗词仿古多唐体，人物居闲有晋风。
且把酒杯酬地主，莫将世事问天公。何当结屋来相傍，坐听松风涧水东。
漠漠风烟溯碧流，荻花摇荡一江秋。渔舟遥系人家外，短笛数声生晚愁。
一树梅花两个松，数竿脩竹共清风。生来不作趍炎态，岁晚相看冰雪中。
阴阴桑柘雨初晴，一片平田白水生。野老相逢无别事，共过深巷听鹂鹒。
驻马清流香气吹，东风渐近落花时。可怜踯躅关山路，才见江南第一枝。
东馆编摩近一年，清时多士羡才贤。书成已荷恩光重，命下还闻邑政专。
匹马萧萧辞北阙，双凫杳杳向南天。建阳此去谁云远，士庶欢迎锦水边。
峨口村南烟嶂开，人无同类与谁来。不知万木千山里，上到文殊第几台。
爱看支硎一角山，何妨身卧薜萝间。峰头片片秋云白，不碍虚亭鹤往还。
青天何处一登台，脚踏黄云万丈开。闻说程乡长官好，抱琴归去抱琴来。
十年问法天王地，万里乡山碧海东。雪室有禅传鼻祖，蒲帆无恙转秋风。
潮连蓬岛晴云白，霞拥扶桑晓日红。为问双林老尊者，尺书还寄北来鸿。
借屋藏书避世喧，地偏尘远水云繁。篱前沙渚群鸥卧，村外人家万蚁屯。
春送兰香浮绮席，月移梅影度柴门。杖藜惯识湖东路，今雨还寻孺子论。
山阴别后道偏腴，海上归来兴不孤。短杖看云怀鹫岭，扁舟载月度鸳湖。
岂无大士同香饭，会有神龙献宝珠。老桂吹花应有约，岩前共听白猿呼。
马上相逢关右使，袖中因出陇头书。功高自乞还私第，道远犹烦问索居。
涕泪吴台仍走鹿，传言秦地半为鱼。年来无限苍生恨，总卧东山可晏如。
雄才当代拟登坛，东度榆关岁欲残。燕峤暮云天外起，辽河春水雪中寒。
艰虞自谓匡时晚，战伐谁知得士难。谩说请缨平百越，行看仗策静三韩。
日临长至雪霜深，倚榻围炉酒自斟。一代是非谁共语，百年感慨入孤吟。
闲从竹石同幽梦，静向琴书寄远心。此际阳生人不觉，贞元消息好相寻。
高风当日几相寻，并见攀条赠友吟。方恨偷儿疑鬼物，宁知天籁寄人心。
世殊不异山阳笛，志在依然流水琴。闻道奚囊投烈焰，记来只字抵千金。
老至躬耕卫水涯，纆桑君复惜年华。山川独放达官舫，鸡黍重寻野客家。
竹隐锉帘闲鸟雀，尘飞谈笑带烟霞。穷庐近识身多累，得借桐阴晚种瓜。
海虞城外晓扬舲，风景依稀似偃泾。风拂潭塘春雨细，柳遮吴塔午风轻。
船场有酒频沽饮，罗坝无诗懒记程。笑指周泾浑不远，日斜无量晚钟鸣。
仙籍由来不易攀，蓬莱高拱五云间。一朝拜舞承纶綍，十载清华任往还。
夜直篝灯书日历，早朝簪笔侍天颜。莫嫌寂寞羁英俊，只是颜郎鬓未班。
一卧林泉绝世埃，柴门深傍碧山开。故人遥在青云上，常夜频劳入梦来。
黄鹤山樵已仙去，风采惟留画中趣。几回把玩欲招呼，海阔天高不知处。
但见一亭临大河，远峰对面如青螺。孤洲水花晚色净，疏林落叶秋声多。
少年我忆游江汉，好山最喜推篷看。迩来寄足尘海中，梦魂长到黄芦岸。
考功家近七闽山，雅怀亦似水云閒。题诗不尽莼鲈兴，何日相期解绶还。
山下柴扉不浪开，杨生端为老夫来。欲报封君无一事，只将枉句赠生回。
天街云骑拥青騧，明月参差印帽纱。簇仗旌旗相掩映，报班钟鼓未停挝。
晨光隐约通三殿，和气氤氲满万家。朝下迥无人语杂，早莺啼出内园花。
那吒城内起楼台，万朵宫花次第开。见说南朝好儿女，远随帝玺渡江来。
宝刹新妆法事修，五台新刹欲同游。六宫侍女知多少，太后床前早扣头。
请得西僧作帝师，君王拜跪不曾辞。宫娃亦有沙弥相，争得君王看片时。
上都宫女貌如花，妆束分明学内家。闻说怀王来接驾，筵前重整旧琵琶。
平旦曈昽瑞霭浮，曙星送月下西楼。画衣遥入迎仙跸，黄伞高擎覆采旒。
鸾帚拂尘花雨霁，霓旌曳影柳风柔。太平无事春如海，天保歌长乐未休。
晓天宫阙挂星河，鱼钥传回凤辇过。云拥蓬莱通御气，雨晴太液起恩波。
鼓严正促千官入，鞭静犹闻禁卒诃。衙退殿头幢节下，花阴满地逐鸣珂。
灵鸟能言避网罗，山林深处占高柯。雕盘纵有黄金粒，不肯飞来奈尔何。
巧语从来众不堪，参军门下被伤残。山林不用人调舌，终日諵諵却自安。
太乙光分照岭头，金陵风雪逐仙舟。流霞共醉江花冷，野鹤长鸣古渡秋。
烽火一回悲地轴，文章八代贵天球。鸿儒自有操持力，独拥皋比意莫酬。
羽檄分驰校士中，天涯霜雪鬓边同。忧时未易消乡梦，搦管尤深识化工。
孺子受恩收棫朴，何年报德答沙虫。安期岩上清风起，枣色离离映远虹。
客路年光冉冉过，忧心相对鬓将皤。折冲力薄原非将，竞险诗成或有魔。
五管风烟惊税驾，一时冠盖拥行窝。元宵莫问昆崙事，进酒张灯且放歌。
湖海萍踪莫漫猜，岭南旌旆柳州来。乡山隔梦三千里，客舍逢春十九回。
往数光阴惊渐老，坐谈帷幄愧非才。椒觞茗碗延残夜，怀抱因君更好开。
湖海风尘未息居，清波彩鹢启行旟。都城夜月移宾榻，汴水春风命使车。
治化正需周召伯，才华真慕蔺相如。旬宣到处持铅椠，谁道穷愁始著书。
方舆知有五溪名，何事监军动远征。秋爽瘴云归洞黑，夜凉蛮月逼人清。
桑榆温凊频年梦，瓜芋团圆此日情。望久玉阶时徙榻，银河流白倚参横。
郊原十里太清祠，松柏宫墙古甚奇。明水未消千日酒，卿云犹护万年枝。
凤凰箫竹随仙子，龙虎丹砂觅鍊师。闻道英皇曾驻跸，羽林围猎夜归迟。
戴星策马下居庸，烽燧烟消远道通。地接浮云天咫尺，山悬断壁水西东。
青霓明灭轮蹄下，黄屋参差指顾中。壮趾江南还塞北，男儿巳慰射桑蓬。
龙川孤月正秋中，碧汇清光上下同。玉镜无声沈夜籁，银河如练绕晴空。
明时惭负分藩任，先世犹存制锦功。樽酒微醺慈养乐，画船箫鼓溯江风。
黄华山下故人庐，飞翠茏葱护隐居。驿路折梅春雪后，亭窗剪韭夜灯初。
寒暄故事樽前话，梦寐新诗壁上书。明日过江人渐远，浮萍踪迹定何如。
重携琴剑出松萝，客里风尘两岁过。水木有怀源本共，声音无异笑言多。
停云立马瞻闽峤，载月移舟向潞河。别恨客中情转恶，不禁挥袂听离歌。
帝城平日坐春风，满室芝兰嗅味同。多病远闻移带孔，索居还忆走诗筒。
陇头望断梅花老，海上归初荔子红。万里相思何处所，举头明月共秋空。
十载亲朋謦欬疏，金台相见喜何如。西堂邀月方联榻，南国停云又买车。
长铗春深随雪棹，短檠宵静阅星书。他时愿结香山社，尊酒同寻水竹居。
槐叶辞柯菊破香，宫河移棹下潇湘。琴樽白日思千里，弧矢青年遍四方。
赤壁醉歌苏子赋，碧云望指郑公乡。天涯百感因君去，秋梦无端与夜长。
搜胜寻真路欲迷，剪繁除碍共攀跻。焚茅绕径穿云入，濡墨抽毫扫石题。
壁藓含烟笼外户，虹泉喷雪落前溪。何劳骄语龙歌兴，且沐兰汤拂涧霓。
托迹沧浪识者稀，海鸥汀鹭日相依。投竿一笑寒云暝，世事无心任落晖。
片玉山西境绝偏，秋华亭子最清妍。三峰秀割昆仑石，一沼深通渤澥渊。
鹦鹉隔窗留客语，芙蓉映水使人怜。桂丛旧赋淮南隐，雪夜尝回剡曲船。
北海樽中常潋滟，东山席上有婵娟。紫薇花照银瓶酒，玉树人调锦瑟弦。
醉过竹间风乍起，吟行梧下月初悬。一声白鹤随归佩，何处重寻小有天。
雷霆绝响山陵起，三十六宫土花紫。委环遗佩总成尘，一抔黄土埋艳春。
蓬科栖烟窜狐鼠，萧飒酸风迷楚雨。三更燐火作纱灯，冢上喽喽话红鬼。
七载分携楚水滨，白头吟苦见交亲。重逢人日题诗地，犹是天涯远客身。
老去残骸还作健，生来傲骨不忧贫。行行盾鼻书还著，每把高文辄有神。
一卷光芒怀葛堂，读书搔首望苍苍。此生有愿事千古，明日思君天一方。
金碗荒丘悲蔓草，铁函良史凛秋霜。岐阳此去应回首，记听歌声是楚狂。
雷霆绝响山陵起，三十六宫土花紫。委环遗佩总成尘，一抔黄土埋艳春。
蓬科栖烟窜狐鼠，萧飒酸风迷楚雨。三更磷火作纱灯，冢上喽喽话红鬼。
河山百二控秦京，带砺千秋载汉盟。宗子维城分玉叶，词臣建节下金茎。
八闽烟树还家梦，四塞风尘吊古情。问道想过轩后洞，著书还续添园名。
入觐年来第几番，金绯光彩又南辕。府僚北阙随称寿，帝子东都久奉藩。
千里关山忘跋涉，一冬天气足寒暄。坐怜亲戚无堪赠，倾倒奚囊与赠言。
岭表儒宗汉使同，玺书授节过河东。廷推给饷萧丞相，人识单车郭令公。
沙草微茫驱伏兔，关城迢递送飞鸿。雁门马邑曾非远，咫尺京台正郁葱。
周邦方岳冠诸侯，赐履今看据上游。九塞黄榆开朔漠，五原白草出并州。
乐非金石和戎日，赋似旌旗校猎秋。汾晋征繇闻转急，富民终赖借前筹。
行操笔橐事櫜鞬，西使声华六传前。飞挽独悬秦障塞，封疆犹画晋山川。
迎营句注能千里，忽厌承明已几年。严助召还堪计日，侍臣如雨在甘泉。
水边葭叶冷含秋，城外山光晚映楼。霜露忽催时物改，乾坤如共此身浮。
深村暧暧怜荒业，飞盖飘飘侣贵游。明日拟登华不注，醉看东海豁双眸。
晓风吹马度清漳，遥指幽林问草堂。骢马归来成隐逸，黄鹂啼处有春光。
愁多更厌干戈满，别久应怜鬓发苍。独愧腐儒无所用，报君将欲赋沧浪。
人家枣园本无路，未热人来偷摘去。此中枣树在路傍，从人往来莫敢取。
太极才分有此山，龙飞凤舞拥天关。灵宫负扆端居处，正在云霄杳渺间。
萧森松柏结愁阴，白日常悬旧赤心。翘首不瞻龙凤质，空流清泪满衣襟。
昔年端冕在枫宸，治化流行疾若神。万国车书归一统，四方风俗尽还淳。
读书直以古人期，记得当年拜命时。天地恩深无所报，一登廷阁一回悲。
昔日天门侍圣明，春回枯朽荷生成。鼎湖龙去青天远，独抱乌号泪雨倾。
曾从銮辂出边陲，掳得名王奏凯归。从此沙场无战斗，至今远塞震皇威。
少年凤阙侍龙颜，天语从容咫尺间。今日玉音何处听，不胜悲苦望椿山。
每遇春秋上谒时，倾心只恐到来迟。如今归老辞陵去，回首云山不尽思。
老去愁多秪为花，不堪风雨更泥沙。买栽自笑贫无地，卧看谁怜醉是家。
江上路遥随梦到，袖中诗好向人誇。词林旧侣风流在，许赠繁香压帽纱。
挟策登朝三十秋，一麾重拥越江舟。石羊来觅黄初起，竹马争迎郭细侯。
未使十州瞻露冕，还将三祝献宸旒。波臣近有朝宗念，金鉴微忠愧未酬。
十日高眠昼起迟，缓寻方药得中医。不才岂是官无事，多病惟应志未衰。
门巷雪深妨过马，江湖岁晚益多歧。衣冠论说今如此，旧简残灯亦自疑。
当年高隐傲千峰，搜得峨眉偃盖松。出蛰苍龙呈怪状，游空云鹤见遗踪。
居然玉局铭三植，不向金泥羡五封。顾我亦衔风木恨，并刀一为剪吴淞。
一入京华又二年，每因怀古一茫然。好花看尽皆如梦，斜日行来那有仙。
近塞卷尘深过雾，望南归路远于天。黄梁即在荒凉下，翻妒卢生得觉眠。
贰师将军初出师，横行十万羽林儿。隔河追斩呼韩将，乌垒高悬太白旗。
每忆幽寻到上方，铜炉石鼎漫焚香。天花满座雨晴雪，空翠扑衣生昼凉。
龙化老翁求法语，鹤如童子守禅房。别来江汉频回首，尘劫茫茫道路长。
庐墓圣贤中道否，而今庐墓却称公。百年自尽亲丧里，万事还堪义起中。
此论宰予言果谬，当年子贡意何穷。平生大记成虚读，敢向人前说异同。
久知物化漫无归，纵对新妍意已微。窈窕有魂依月窟，凄清无叶补云衣。
秦淮歌舞消兵火，东岱岩峦足蕨薇。处处名园应寂寞，野娥好自耐芳菲。
惆怅春园坐未归，月明随梦到金微。剪罗自觉轻能语，化吏何当幻舞衣。
未上搔头惭茉莉，长凝香汗愧蔷薇。威蕤日影秋光薄，一并东篱色共菲。
垆头作伴未应归，乍立轻盈怯力微。不逐襄王成短梦，空教蒙叟换轻衣。
名高花圃疑乌足，香度星垣侍紫薇。杨柳不须吹玉笛，芳华留取弄馀菲。
十亩香斋蝶未归，碧云遮树路尤微。隔帘欲动虚经眼，并叶初浓照舞衣。
一径情深南浦月，十年人老北山薇。蘧蘧已觉吾非我，忍摘轻盈伴夕菲。
昨宵华表鹤初归，拟共庄生话翠微。薄翅欲飞低日影，轻风徐过动人衣。
春园举扇愁清梦，南国看花识紫薇。栩栩自忘萧索意，不须窗下伴芳菲。
五色云丝绣锦肠，谁言缃帙有文章。笔头到处江山动，食字神仙慧业香。
醒眼寒窗对白虚，马军夜值卧瓶初。呼童旋觅团脐蟹，谋妇方烹巨口鱼。
蕉叶浅斟能稍稍，梅花开放正疏疏。心交久矣醇醪醉，岂必旴泉味有余。
四明狂客代不尽，今汝毫翰复纵横。垆中赤堇精已就，匣里青萍雄自鸣。
末路交游皮作相，满堂文酒目偏成。毋轻潦倒宽长服，汉策还须待董生。
才出青门即近郊，山堂幕苈隐林坳。欲开莲社依僧院，为卜松邻借鹤巢。
空翠和岚当槛滴，午钟飘梵隔云敲。异花奇草看难遍，阵阵馀香入酒肴。
踞石芘林任偃舒，一痕花影上衣裾。几人把酒听山鸟，何处翻经响木鱼。
香馩嫩芽青茉莉，盘分细颖碧芙渠。明窗真觉无馀事，倘许閒窥帐里书。
汉家典谒重句胪，曾向诸儒议石渠。三府贤良爰季奏，五侯笔札子云书。
舟同赋客堪游泛，楼似仙人且燕居。交戟幸逢明盛日，岂容蓑笠狎樵渔。
力尽重瞳霸气消，楚歌声里恨迢迢。贞魂化作原头草，不逐东风入汉郊。
横塘秋老藕花残，两两吴姬荡桨还。惊起鸳鸯不成浴，翩翩飞过白蘋滩。
洞天春暖碧桃芳，瑶草金芝满路香。吹彻玉箫天似水，笑骑黄鹤过扶桑。
石城风起浪声齐，六代兴亡动客思。吴苑落花啼杜宇，宋台荒草走狐狸。
残香犹染胭脂井，遗恨空传璧月词。谁道钟山佳气歇，真龙又见起钟离。
万里中原战血腥，宋家南渡若为情。忠臣有志清沙漠，庸主无心复汴京。
北塞春风啼蜀魄，西湖夜月照瑶筝。百年兴废空陈迹，回首吴山落照明。
西子湖头卖酒家，春风摇荡酒旗斜。行人沽酒唱歌去，踏碎满阶山杏花。
剔尽寒灯梦不成，拥衾危坐到三更。不知何处吹羌笛，落尽梅花月满城。
啼鸟惊回晓梦醒，起来无力倚银屏。蛾眉未得张郎画，羞见东风柳眼青。
桃花落尽日初长，陌上雨晴桑叶黄。拜罢三姑祭蚕室，渐笼温火暖蚕房。
庭燎光彻曙钟稀，玉辇新看御紫薇。金马晓寒侵剑佩，瑞炉烟细绕龙旂。
珂鸣丹陛勤椒颂，喜溢天颜仰霁辉。从此阳和知遍满，漙漙湛露九天霏。
瑞蔼天中映紫宸，喜随鸳鹭作王宾。金盘品合醍醐贵，蒲斝香分玉露珍。
日丽朱楼天阙晓，风回仙仗汉仪新。监梅霖雨非难继，千载芳传君若臣。
黄花灼灼映秋云，圣主临轩赉赐殷。鼎核珍传仙禁脔，壶浆香借玉泉芬。
渭亭并赋师前哲，戏马登临薄冠军。日午风回龙衮动，漫漫瑞气蔼氤氲。
炉烟缥缈午风吹，草色花茵槛外窥。入户游蜂思阔网，投林惊鸟择深枝。
帘閒昼永堪沽酒，吏散庭幽好赋诗。五载一官惭退食，短才何用久撑持。
山斗高标岭海芳，别来几度易星霜。归心每忆花前约，客梦虚随月下觞。
羡有文章型后学，会看勋业耀旂常。圣朝物色仍东顾，未许明珠什袭藏。
清风披拂五年馀，懒矣嵇生少寄书。闻道鉴江多渡虎，遥知官舍有悬鱼。
德辉千仞瞻鸾凤，星炳层霄照海隅。指日纶扉虚左席，花城能久借单车。
清华骏望重神州，天挺英雄裕壮猷。保障不须愁仰屋，匡时犹得借前筹。
褒崇玉字开金简，济羙家声羡世侯。圣代酬功原不薄，恢恢鸿业衍箕裘。
欲计归期未有期，客中送客最堪悲。三秋夜月论肝胆，万里风尘怅别离。
寒雪渐深辞阙日，岭梅初放到家时。吾儿若问爷安否，为道愁多鬓已丝。
载酒芳亭兴不厌，西山爽气透层檐。花林翠色春过少，石溜狂流雨后添。
弄水閒鸥争作队，哺雏归燕故冲帘。探奇选胜寻常事，斗际何劳太史占。
芳台春色吐奇葩，载酒登临引望赊。磴阁香风霏瑞露，荐堂清梵落天花。
窥帘素女看骑射，折柳游郎关丽华。日暮移樽僧舍冷，石炉敲火自煎茶。
骑马冲寒共出城，一尊宵宴惬欢情。棋声到树鸟不定，池影入窗人倒行。
林满清霜山更瘦，地留残雪月逾明。天涯忽忆离群客，长乐闻钟梦未成。
帝京雨过氛埃净，下马来参第一禅。松径入门犹十里，袈裟布地巳千年。
志公宝塔金身在，道子长廊粉墨全。云气常凝陵寝近，閒看白鹿下苍烟。
羡君绝粒事清脩，袖拂红尘隘九州。东泛巳轻杨子渡，南行期上岳阳楼。
逍遥欲弃人间世，浪迹真成汗漫游。我亦采真元有意，相携何日到瀛洲。
浪游何处是天涯，回首无成百念差。可笑满怀常酒盏，不知春事已桃花。
双台山下渔翁艇，独树江干野老家。书卷钓竿清似水，浮生从此不须嗟。
已买桐江旧钓船，清江白石趁鸥眠。风前转眼逢寒食，时事惊心岂少年。
故国梨花千树雪，小堂杨柳一枝烟。夜来有梦高阳侣，觅得村沽饮十千。
村村社鼓隔溪闻，赛祀归来客半醺。水缓山舒逢日暖，花明柳暗貌春分。
平田白洫流新雨，绝壁青枫挂断云。策杖提壶随所适，野夫何不可同群。
春光二月忽三月，天气单衣又夹衣。树树梨花相斗发，家家燕子欲偷飞。
客怀不惯逢寒食，世路还堪住翠微。溪上柳条新弄碧，软风晴日待侬归。
世事颜生拾甑尘，世情龟六巧藏身。纷纷斥鴳千层表，拍拍羲皇万古春。
稷下也知还有士，秦中谁适便无人。盲风怪雨青灯夜，几为苍生泪满巾。
聊从溪畔结云窝，门径阴深长薜萝。春到桃花人迹少，夜来蕉叶雨声多。
有时倚槛观潮信，无事携壶听鸟歌。最爱幽栖绝尘世，生涯且暂寄烟波。
罨画栏围响屟廊，流苏帐幔郁金堂。玉龙剩注千钟酒，金鸭浓熏百和香。
院宇鸣秋霜叶赤，轩窗破晓露花黄。旧时行乐今看画，烟月芦汀雁几行。
七闽风景异江乡，岭徼缘云去路长。绿涨蛮溪榕叶暗，红蒸海日荔枝香。
花间弹舌调鹦鹉，月下吹箫引凤凰。行乐未终淹壮志，轺车行处起秋霜。
万绿沉沉一径开，幽轩十尺净无苔。帘垂吏向花间出，印锁人从竹下来。
晚色挂云流渭浦，秋阴笼月住湘台。含杯倘借清谈客，日把琅玕醉不回。
彩笔翩翩汉史才，黄金持赐出蓬莱。长驱五马过秦望，远寄双鱼下越来。
大海云霓晨仗钺，孤城雨雪暮登台。名山万仞金华色，屈指题名到绿苔。
锦字千行坠北平，飞书天末故人情。挥毫白雪流三洞，露冕青霞接四明。
水国蒹葭寒入梦，山堂萝薜夜寻盟。琼珠满握惭相报，惨淡长途一剑鸣。
春风晨驾木兰桡，十里平湖正落潮。万壑霞光灵隐近，千峰晴色净慈遥。
参差玉佩萦朱陌，错落金钿照画桥。惆怅美人期未得，一筇何处问岧峣。
汉家新拜霍嫖姚，司马今年相宋朝。旌旗一举三边静，雁塞平沙演射雕。
才藻翩翩孙子荆，挥毫犹自气峥嵘。漱流枕石如终老，何必参军礼数争。
风定云凝数峰雪，冻木无声涧流绝。道人不寐夜方央，何处寒钟打山月。
一片閒云万里心，数峰残照半岩阴。惊风乱飐芙蓉水，玉露凋伤枫树林。
永夜角声悲自语，西山寇盗莫相侵。步蟾倚杖看牛斗，天上星惟玉垒深。
天气清和月过辰，营门细柳集嘉宾。尊前芍药犹含笑，叶底樱桃已荐新。
复有琴书延白日，谩劳词赋惜馀春。主人醉拔龙泉舞，不忝皇朝旧虎臣。
老桂吹香花满阑，故人相约把杯看。潮随月满涛声壮，露应秋高木叶寒。
谁遣岁华遮白发，且凭幽事答清驩。同游忽念鹓鸿侣，五岭三江各羽翰。
绛帻昂藏绿叶稀，凌风起舞欲高飞。无因为报天门晓，独立閒阶顾羽衣。
水竹西林台殿隈，平地涌出高崔嵬。南山苍翠可揽结，下方城郭相萦回。
天风垂帘白云散，海月到枕寒潮来。倚阑中夜发清啸，声入乱峰嵓谷摧。
试上高台问昔游，凤凰飞去几千秋。渔翁暗指前朝事，白鹭洲边楚水流。
扑面窥帘故恼人，秾华能得几回新。漂摇逐浪浑无赖，澹荡随风似有因。
青鸟衔来沾绮席，紫骝嘶去踏红尘。呼童扫径还教住，醉客何妨吐锦茵。
繁华过眼若为情，独倚雕栏数落英。朱户月来虚弄影，玉阶星陨不闻声。
惊鸿雒浦游魂远，飞燕朝阳舞态轻。几日啼将春色换，教人错恨树头莺。
剩紫残红惨不禁，狂蜂醉蝶杳难寻。闲阶半蚀苔痕浅，曲径全埋草色深。
游子骤惊风雨梦，美人长抱岁时心。枝头取次成青子，且共携尊坐绿阴。
香阁缤纷可自由，艳姿狼藉倩谁收。铅华有恨空辞辇，罗绮无情宛堕楼。
流出御沟春脉脉，迷来仙洞水悠悠。风光递转寻常事，可奈年年送白头。
残英片片入埃尘，芳径迢迢遍草莱。野鹿衔将溪畔过，杜鹃啼向月中来。
偶经别院飘歌扇，忽舞前檐送酒杯。不似无情东逝水，明年还逐艳阳开。
芃芃秀色挺来牟，片片黄云似水流。风作跳波时隐见，雨添新涨乍沈浮。
晴畦锦漾千层瀫，寒垄涛生四月秋。却怪狂澜频起陆，漫教文伟赋中愁。
泥融沙涨雪痕消，到处芳菲著旧条。隔水半藏青雀舫，迎风斜倚赤栏桥。
楼头人醉初横笛，灞口春阴不上潮。陶令柴桑归去久，五株门外已飘摇。
万山回合似天台，二月桃花已遍开。映水却疑乘浪煖，缘崖故是倚云栽。
乱红飞雨沾衣袂，碎锦分霞入酒杯。漫道武陵仙路远，探奇有客问津来。
招隐曾缘桂树留，追欢仍爱小山幽。尊前露气浮清汉，云里天香散碧秋。
老干已分蟾窟种，良宵堪续兔园游。灵椿晚岁能相傍，花底何妨醉白头。
苦绪离怀静夜分，素琴聊以抚湘君。一天江色鱼吞月，万里秋声雁入云。
静悟宦场官亦梦，力攻愁垒酒能军。维舟未觉依山树，落叶萧萧不可闻。
一时佳兴与人同，千古高楼矗碧空。锁钥尚严天险外，箜篌无复月明中。
秋惊野鹤寒寻梦，浪拥江豚夜拜风。玉麈埋尘名胜在，几回搔首晋西东。
偶逢野老向瓜棚，瓦钵盛茶话月明。坐久不知衫袖湿，半天凉露落无声。
插架牙签怨武儿，偶从萧寺得萧妃。于今已忏玄华业，弗记当年骨醉时。
豸史风流盖世才，偶于棘院仰鸿裁。量同珠海标三杰，清比冰壶搆众材。
竹马芳名传岭表，弦歌雅化上春台。牛刀小用恩逾大，好把桃花满县栽。
金天圣人面流沙，流苏帐暖飘金花。一从蕃僧起蕃塔，常言彼此为一家。
朝朝上塔呼天应，天门只在蕃塔顶。碧甸双睛白缠头，大师端坐如坚忍。
梵夹斜行只自识，蛮音鴂舌听不得。菩提树下学谈禅，弹指兰阇笑如吃。
塔上金鸡四面飞，可怜宛转无定栖。狂风吹落市人笑，何日飘萧渡海归。
白云捲尽千峰外，清逼山人懒下台。擎汉碧梧疏影月，夜深留照鹤飞回。
萧然穷巷一茅庐，却喜频回长者车。避地不忘梅福隐，移家还傍伯通居。
春风洲上花犹发，夜月门前柳自疏。若忆嗣宗长啸处，岂堪回首重踟躇。
初闻已骇妄相传，谈久令人一怅然。忠孝空闻行貊貉，安便犹不在林泉。
谗讥欲点偏为濯，事变侵磨亦试坚。始识道心能自胜，岂容小腹料高贤。
仙令筵开玳玳新，华堂箫管醉重裀。丹砂鼎里供来客，艳曲尊前见丽人。
洛水汎舟同郭泰，汝南投辖是陈遵。但歌稚子襄阳调，莫唱骊驹易怆神。
片片疏翎列顶旗，娟娟文羽揽春辉。边庭大将能知汝，献捷封侯戴胜归。
桑树柔条叶已空，晚来独立语东风。织纴自是闺房事，喜得频催早献功。
荷叶如箕任簸扬，明珠成雨落池塘。江陵日暮歌声起，且为停车问楚狂。
聚干垂梢凡几重，只须用墨一分浓。即令小节无些用，也自成林一壑中。
东坡画竹多荆棘，却惹评论受俗嗔。自是俗人浑不识，东坡特写两般人。
树欲化龙先带雨，泉将归海已如涛。直恐化人移幻境，莫誇墨沈与霜毫。
古娄樽酒忆相违，瞬息那知往事非。生死可怜客易别，交游转觉老成稀。
谪仙此日骑鲸去，丁令何年化鹤归。老眼一泓怀旧泪，随风散作雨霏霏。
春山香草拥霜蹄，君去长安正向西。别久自怜还自解，天涯只共一丸泥。
梦怯空闺唤小姑，离离桂影照金凫。月宫亦是藏愁苑，不识嫦娥有句无。
风吹金井叶珊珊，独掩红窗写越兰。疑是青天删六月，重阳未到已先寒。
池上鸳鸯解合欢，人间一只是孤鸾。书来消渴因谁病，瘦尽腰围总不看。
素书修得寄秦嘉，不劝君餐亦自加。微物侑函惟橄榄，回甘滋味在归家。
蓂荚无端换叶新，闺心客况不同春。知君未是封侯骨，费尽黄金莫怨人。
南方茉莉尽重台，偏向阿奴闷里开。妖庙屡抽签不准，明神无力遣郎来。
林峦到处是秋乡，雁影摇摇字几行。万树离情皆化叶，数巡清梦欲迎霜。
分来山月供宵烛，携诗岭云作晓粮。无那归心狂似蝶，金风如雨袭征裳。
轻篙如箸画溪沙，山翠时笼舟子家。云为多奇常结雨，水固无意却生花。
人从鹤影汀前过，风向蕉声岸上赊。一把青团书好句，不知小汗湿衣纱。
巧随花信学春游，宛转东风弄石柔。远到似传前月信，新逢犹话去年愁。
衔来花片窥金屋，挟得新胎认旧愁。相对美人多别恨，双双联翮碧云头。
潞水方舟慰合并，维扬杯酒别愁生。余过吴会惊秋早，君泊秦淮对月明。
饬治久知经术富，谳疑先借法曹行。双鱼一水非难达，莫忘吾兼吏隐情。
三尺孤坟五尺碑，中郎题字色为丝。莫愁名姓长埋没，渐有人呼蔡克儿。
西园飞盖月中游，随意登攀自可留。门径近连驰道树，池塘遥接汉宫流。
坐看虚牖明朱絺，行见深松间画楼。一自王孙开别第，凤台花鸟不知秋。
草堂旧结北山阿，逋客还家洽薜萝。绕院松林岚翠重，满庭蕉叶雨声多。
清樽自对丛花发，高枕无如啼鸟何。若道世情堪澹处，门前终日俯沧波。
半山亭树影参差，帝里风烟开古祠。芳社自宜彭泽酒，后湖兼胜习家池。
坛前松列停云盖，岩曲梅抽带雪枝。孟月即看迟景丽，阳春已入郢歌词。
孤峰秀出七岩东，突兀平川荡漾中。银海光浮金菡萏，冰壶冷浸玉芙蓉。
岩高天柱玉嶙峋，碧渚如虹绕汉津。剩有桃源在深处，带花流出武陵春。
秋空仙掌现云端，疑是金茎捧露盘。月出明珠悬玉腕，西风吹影逐飞鸾。
洞门深锁瘴烟收，斜日苍茫紫翠流。千里空明频入望，平原芳草暮云浮。
药室璿房逦迤开，横空苍翠自崔嵬。石泉涌出如飞练，万顷黄云染绿苔。
千寻怪石自崆峒，钟梵时闻烟蔼中。欲向丛祠访神女，洞门回首白云封。
怪石崆峒倚碧空，白云深锁水晶宫。清流影蘸梅花月，紫陌香飘菡萏风。
山列画屏金错落，岩悬星斗玉玲珑。凭高未尽登临兴，更上天台第一峰。
迟日看云上画楼，芙蕖香软暗香浮。空濛山色千岩雨，潋滟湖光十里秋。
独鹤一声归华表，宾鸿斜照度沧洲。月明载弄江门笛，吹落梅花兴未休。
玉虚宫殿锁崔嵬，石磴棱层峭壁开。波漾琉璃环汉渚，山横翡翠接蓬莱。
琪林风细香烟袅，碧落云深剑影猜。笑指丹厓寻羽客，桃花流水自天台。
维石岩岩耸太空，擎天柱在粤之东。高于衡岳三千丈，秀出罗浮四百峰。
山戴金鳌环碧渚，泉流玉蝀绕珠宫。巨灵此峙原深意，欲镇炎荒壮九重。
古刹何年据上游，扁舟乘兴竟淹留。千秋云物悬孤岛，万里乾坤到十洲。
水怪然犀光见底，天吴如蜃幻为楼。酒阑莫漫愁昏黑，明月先来掌上投。
苍梧云暗九峰疑，砥柱孤高郁水湄。南海衣冠谁望气，弘农太守是吾师。
学仙已尽青囊秘，委运唯应天化随。紫翠祇今霄汉远，无劳赋笔拟湘离。
沥湖绀殿锁虚空，山拔蓬莱有路通。白玉仙床依洞口，黄金秘简出云中。
孤峰临水元浮影，锦石侵霞更上红。把酒与君聊骋望，泠然真欲御长风。
子骞曾此宴峰头，风御虹桥是胜游。天际吹笙攀白鹤，关前望气失青牛。
千秋福地仙灵蜕，九曲真源太乙舟。司马一家言已就，可能无意向丹丘。
岁色孤城忽夕钟，赋诗行酒未从容。桃花红胜河阳县，棠树高于石竺峰。
三异君应频鹗荐，一经予自笑龙钟。诘朝太史如张网，遥见双凫入九重。
五花之树此留踪，刘累何年御玉龙。试问骊珠谁已得，云来云去水淙淙。
乱藻青榆散沥湖，清歌欸乃酒仍呼。渔人亦有观鱼乐，何必风尘叹食无。
金银池上赤霞宫，曳佩桥成白玉虹。雪浪浮天摇水府，若非螭驾岂能通。
一函封疏奏重瞳，万里期收百战功。年少英豪肝胆壮，官闲磨炼甲兵雄。
名驹峻坂驰轻驾，彩鹢长江宿短蓬。铅椠算来成底事，此行端不愧家风。
玉堂学士笔如椽，纨扇新题到海边。记得凤池春宴罢，紫毫香露洒银笺。
欲买扁舟访武夷，棹歌声断白云飞。幔亭秋早多明月，载酒吹箫入翠微。
平沙烟草牛羊集，远岸风林鸟鹊分。共喜扁舟向南国，岸帆冲破渡江云。
秋草连天山色青，穹庐咫尺隔蓬瀛。应随凤驾游仙阙，月下时闻玉佩声。
自嗟浅薄负明时，更叹长贫少故知。书卷病来荒旧学，柴门客去重深思。
花容有态随春老，药力无功得效迟。拟学无生消世念，惟应禅寂共襟期。
为客何堪倍忆家，还悲伏枕度年华。病魔不逐青春去，醒眼惟愁白日斜。
已觉尪羸疏酒盏，更怜憔悴负莺花。方书药性偏多忌，犹说逢人拟断茶。
早从侯頖究群经，虎榜新题属妙龄。骥出马群空北土，鵩因鹍化运南溟。
功名有待标青史，礼乐行看对大廷。席上儒珍期自保，一樽相送重丁宁。
画省为郎属老成，新持玉斧下瑶京。观风好遂平生志，题柱多传旧日名。
路入三湘秋水迥，霜经五岭瘴烟清。寸心不被炎蒸恼，长对冰壶夜月明。
岧峣城宇俯城闉，圣代褒崇赐额新。石刻尽题灵应事，香烟不断往来人。
经年树暗长廊昼，落日风清古砌尘。粉署政閒来伏几，敢将心术愧明神。
楚声空拟大招辞，欲挂吴钩失路歧。秋草故山行径殁，春风杨柳闭门垂。
范滂早重当时誉，黄霸多存去后思。閒向黄堂瞻皂盖，几人回首共凄其。
茶鼎烟消鹤梦惊，水瓶香雪一枝明。人间诗思寻常有，不比西湖分外清。
花甲填桥性最灵，春风栖息傍前庭。有声未必皆为喜，空使人人侧耳听。
罗浮村径一林霜，飞入君家白玉堂。向暖正逢长至日，窥帘犹报隔年芳。
檐间鸟入琼瑶动，席上风生笑语香。东阁诗成称绝唱，风流端不让何郎。
蓬窗独坐气飕飕，击楫谁怜士雅忧。撒手已无儿女恋，回头宁有室家谋。
须知白水仍兴汉，未信西戎可继周。惆怅胡尘思欲扫，几回中夜舞吴钩。
回首天涯忆故乡，忽惊节候又重阳。断肠何处啼猿月，警梦当阶唳鹤霜。
击楫几时清海浦，枕戈犹未扫欃枪。可怜多少英雄骨，空照黄花吐烈香。
月落孤斋夜色浓，戍楼深处鼓鼕鼕。身如绕树南飞鹊，影似伤弓北地鸿。
往事肯随春梦散，斜阳犹忆日轮东。英雄成败非今日，狐史千秋自有公。
东泊西飘寄一身，头颅空带楚冠尘。千秋独有文夫子，同笑迎降卖国人。
玉笛飞声满客城，东风吹送故园情。梅花乱落人何处，唯见关山碎月明。
远送黄君出上流，山前遥望意难休。百年共订男人约，总把纲常两担收。
承恩寺里劳相送，宣武门前复送君。北地黄花开较晚，南都绿酒梦犹醺。
也知钱谷能裨国，漫有文章为策勋。羁旅未胜乡里话，雁行飞断楚江云。
春灯春月晃春城，相向尊前二阮情。今夜逢春春尚浅，更看春色老蓬瀛。
怪尔靖康献纳臣，言和惟恐不同秦。甘心君父双囚虏，偏杀尽忠报国人。
东望湖深总渺茫，那堪临老别情长。忽闻鸿雁蜚声远，复苦风霜入骨凉。
珥笔至今惭太史，疑珠原不愧穹苍。知心尚有陈雷在，一读新诗一断肠。
焚香欲祷湖山明，亭午云开雨下晴。半捲珠帘青嶂合，双牵锦缆碧波轻。
水边低见旌旗影，花外遥闻甲马声。围玉上公能爱客，偏于疏散倍留情。
太乙坛边春色丽，九关门外俗尘稀。谁寻芳树来玄圃，独上层台望翠微。
回鸟驻云如有意，枕花藉草不知归。从今更拟高阳会，莫负韶华满帝畿。
柱史当年曾卜筑，月明时有读书声。移家湖上泉源迥，鸣佩日边云树横。
几度关山清夜梦，偏多杨柳故园情。何时得扫风前叶，纸帐绳床过此生。
廿载欲归归不得，故乡今日得真归。关当分水云犹合，路入中天鸟亦稀。
万壑滩声遥带雨，千峰树色半承晖。连朝曾柰驱驰苦，未卜何年可息机。
斋心晓坐众星稀，行到桥西宫漏微。广宇风高摇佩玉，虚檐雪积晃朝衣。
一元紫极阳初动，万汇瑶寰春欲归。太史共占云物瑞，叩玄童子已忘机。
每忆唐求思渺然，别离何似路三千。今朝喜得南来使，报道相逢二月天。
陇麦枯乾径草生，杜家园榭坐传觥。唐求罗隐过逢地，共指河冰未可行。
破柱雷声送雨来，眼前生意遍枯荄。祷祠汉室惭方士，调燮商家待相才。
此日亭成谁志喜，早时诗就不劳催。逼人清气知何许，频觉烦襟满坐开。
天际阴云散复联，并将风雨作丰年。溯风群燕衣犹湿，溅水新荷叶正圆。
草野久怜农望切，桑林初识圣心虔。莫教夕蝀轻相妒，拟挽天瓢一霈然。
玉署词华照紫泥，逢人不慱铸金蹄。绿杨庭馆閒风月，朝退从容每自题。
绿阴池沼擅风流，长系青骡当紫骝。自爱官曹清似水，不妨书舍小于舟。
不解高阳醉似泥，一壶时共荐豚蹄。半酣藻思如泉涌，锦轴华笺取次题。
雅操俱当第一流，逸材千里见骅骝。閒来同坐北窗下，如在清风李郭舟。
曾伴金城坊里住，邻园日日看花来。高秋九月毗陵郡，潇洒何人共酒杯。
思诚斋里清如水，坐对幽花晚自香。共有故园螺渚上，几时归去赏秋芳。
爱君濯濯儒林秀，每日趋朝得共行。邻舍不嫌来往数，暂时相送复相迎。
试问秋曹张主事，公庭几日未曾行。寻常饱饭焚香坐，客至何因简送迎。
我客苕川君客闽，天涯同是未归身。应知两地相寻处，俱闭閒门不见人。
竹院微风动晚凉，冰弦花里按宫商。凭君莫作思归引，一曲哀声易断肠。
莫思腾踏叹蹉跎，达者相逢且啸歌。高论总于流俗迕，深情自向友朋多。
酒才中圣无劳劝，笔到颠狂有少讹。忽忆灌畦随老圃，此生机事合消磨。
雪晴骢马自知津，谁道梅花不是春。玉节趋归生日酒，松坡未了白云身。
父子箕裘真有是，江山富贵小看人。往来狮子峰前路，洞口榴花几度新。
月下山车往复回，秋深歧路满青苔。不缘乡饮邀宾坐，肯向城池故故来。
暮春庭馆见花稀，黄鸟嘤嘤燕子飞。堂北假山苔藓蚀，祇应偏待主人归。
雨过茅屋秋草生，霜凄榆塞候禽鸣。閒来倚杖柴门外，童子骑牛短笛横。
十年离思一宵同，坐歇寒钟意不穷。碧草未舒湖石畔，黄花争艳竹篱中。
外貌猖狂内乐真，醉来谁主复谁宾。等閒不是攒眉社，自有壶天一样春。
染将枫叶满江丹，映我桅帆下浙湍。风送潮声来枕上，雁惊客梦转江干。
多情明月同谁羡，满眼江山祇自看。买得兰溪独酌罢，一声江笛数声寒。
春来雨露一凄然，酹罢芳阡涕欲涟。几处江山春景象，九原松柏旧风烟。
浮云世事犹千古，流水桃花似去年。回首不堪闻杜宇，吟魂销断夕阳边。
卜居仙里总豪家，几欲过从隔水涯。岩下流杯分涧水，石边移榻埽松花。
清秋别梦魂应断，明月离怀兴独嘉。何日一樽能邂逅，开颜醉倒玉山斜。
云暖沙晴花正殷，丹心恋主出乡关。今朝别袂此杯酒，明日吟怀何处山。
孤客秦淮三岛梦，少年魏阙九霄班。长安问看柳园事，依旧东风任往还。
重领除书下玉京，一尊相对不胜情。师儒有道官非冷，案牍无劳梦亦清。
榕树翠含山店雨，荔枝香喷海天晴。知君定有苏湖教，倾耳南闽听铎声。
千红万紫竞芳菲，何事黄花独放迟。中谷英英零露质，东篱采采傲霜姿。
就荒曾入渊明赋，已老还怜子美诗。不是春风故相妒，寒香自与晚秋宜。
十年芹泮喜相知，一别今成两地思。宾馆空悬徐孺榻，暮云常忆杜陵诗。
泚毫梁苑真惭拙，抱玉荆山莫叹迟。圣代登贤隆往古，秋风蟾桂有高枝。
曾闻江汉有垂纶，潇洒人间六十春。卜式向来能拜汉，园公老去爱逃秦。
剑悬新墓松三尺，鹤吊空庭月一轮。简点当年高士传，名流相顾欲沾巾。
曾将词赋奏长杨，又捧除书下建章。小邑也应归礼乐，同乡真亦借辉光。
离筵春酒沽燕市，匹马秋风出太行。莫为临岐重惆怅，汉庭虚席待循良。
暂看辞直下承明，故里聊为昼锦行。梦里江山归啸咏，望中桑梓亦光荣。
陶园未许开荒径，商鼎还须作和羹。悬望我惭门士后，春风屈指算回程。
石田茅屋瀼西庄，修竹高梧六月凉。翠簟风漪清入梦，碧桐秋露冷生香。
饭牛不识尧年乐，扣角犹歌子夜长。今日驱驰归未得，却从塞外忆江乡。
一上终南望眼空，长安景物画图中。花间莺避春城仗，林杪僧归晚寺钟。
渭水东流来鸟鼠，吴山西下走蛟龙。我生自信通仙骨，便欲同乘列子风。
百二山河重镇雄，金城环绕宛如龙。南楼势插金冥表，东井光连紫极中。
书演九畴宣帝范，诗歌二雅正皇风。儒臣进讲思陈戒，敢学扬雄赋汉宫。
柳妥花殷食又寒，渭城歌断思漫漫。万山入汉秦关险，孤栈连云蜀道难。
驴背寻诗春正好，蛾眉如画雨初干。胜游归后添佳趣，为写新图寄我看。
秦山楚水路迢迢，不道琼花乱后凋。鹤背仙游清梦远，月明谁度紫鸾箫。
双龙毛羽若为乖，销尽琵琶十里街。燕子有情终恋主，鸡皮无色强名娃。
愁同班氏秋来扇，愿作杨家多浚钗。桃叶桃根君记否，当年亲指带如淮。
轻帆不觉下金焦，迤逦孤停断港桡。江月斜倾萧女庙，海潮平入许浑桥。
吴东舟楫双鱼便，冀北音书独雁遥。无限乡心望钟阜，白云千片隔山椒。
渭阳河畔画楼西，红粉阑干柳树齐。窗底折花骑竹马，街头笼草斗山鸡。
银屏褥隐鸳鸯并，绮户香凝翡翠栖。回首繁华成旧梦，对床今雨不堪题。
出郭春流十里赊，故人田舍即吾家。风情缸面清明酒，节物山头谷雨茶。
忽见远交浑是梦，难期世事总如花。寻常欢笑休轻别，若计浮生信有涯。
白雪何来寄楚音，石头渡口未浮沉。江横叠嶂孤城角，岭隔飞鸿万户砧。
投老地偏犹小隐，怀人天远独长吟。他时纵有停云赋，东去名山恐更深。
杯酒苍忙强自吟，江淹能赋别时心。绿波春草魂犹断，白首寒天感益深。
布泽二龙周海宇，栖閒孤鹤老山林。谁知多病仍飘泊，雨雪愁人几暮阴。
我亦曾经放鹞嬉，今来不道老如斯。那能更驻游春马，闲看儿童断线时。
今皇禹贡古山川，似托图经亥步传。露冕再穷诸粤地，谈经仍向百蛮天。
无论张楚名空大，即使居夷道亦全。寄语雍容台省客，几人曾共伏蒲年。
天平之山高插天，晴岚暖翠纷满前。白云梵宇久寂寞，范公祠堂犹俨然。
山畔一峰名卓笔，半露棱层苍石骨。天教秀色壮东吴，高出群山表奇特。
我时放舟山下过，为寻古迹攀云萝。试从绝顶一眺望，诸山满眼青如螺。
最爱范家坟墓好，石马石羊藏碧草。平生喜读义田碑，此日登临豁怀抱。
落日潮头起暝烟，行人唤渡各争先。济川安得商岩老，骤雨狂风亦晏然。
芙蕖峰上景偏幽，雨过风光翠欲流。正似匡庐招李白，万松深处碧云秋。
曲曲清溪绕屋斜，数声欸乃起汀沙。夜深月白知何处，馀韵风飘出蓼花。
岧峣古刹起晨钟，度柳穿花散晓风。一百八声才止歇，几人犹在梦魂中。
泽国天开翼轸墟，凭将先子命藏书。空中楼阁罗星象，海内文章列地舆。
五岳风清歌凤外，三山云起卧龙初。主人游玩应无厌，不说神宫洞府居。
胜卖东风富贵春，青衣催坐叠花茵。莺欺皓齿清歌妓，柳妒纤腰学舞人。
猩色屏风围孔雀，麝香衾被压麒麟。任教日日如泥醉，不负韶华一度新。
边尘捲地北风遥，信马南来驻六桥。汴水故宫空有月，海门沙溆寂无潮。
铜驼夜泣霜华冷，银雁初飞王气消。五国城头魂不返，伤心谁赋楚词招。
幽轩小构倚云林，植得猗兰惬赏心。九畹馀馨留古佩，半帘残露袭寒襟。
梦回香气连书幌，坐久清辉入夜琴。与子也知同臭味，何妨楚泽共行吟。
若人栖隐构来青，门外诸山俨画屏。白日长悬徐稚榻，清风如造子云亭。
松杉雨后云连壑，杨柳春前水满汀。只恐鹤书天上至，草堂从此负山灵。
拜辞膝下思凄迷，望入闽关是故溪。莫忘白门分手处，绿杨残照乳莺啼。
艳陨芳销春又秋，雁王鹿女共夷犹。偶穿竹叶烟中径，自坐梅花水上楼。
冷石烟汀鸥鸟梦，金题玉躞蠹鱼游。亦从药裹关心后，闲却湖边小钓舟。
风篁能笑亦能言，玄对经年静掩门。定里空书惩往事，老来梦哭念深恩。
雄心已逐烟云散，绮习犹余笔砚存。春水桃花还有兴，一函先达武陵源。
麈事何曾挂笑颦，闲时一杖步花茵。无才永定山中计，有病催成道者身。
冒雪出云朝絮絮，残霞逗日夜鳞鳞。近来微有安心处，调象如今渐已驯。
绿琴入匣任尘封，老去逃人兴转浓。马氏由来讥画虎，叶公原不爱真龙。
闲听谷口悬雷瀑，细数山南破墨峰。知己可怜凋丧尽，盘桓空对一株松。
满目尘沙塞路蹊，梦魂久已忆山栖。谁知烟水清溪曲，只在天都紫陌西。
镇日浮舟穿柳涧，有时调马出花畦。到来宾主纷相失，总似仙源径易迷。
沉绿殷红醉晓晖，入林花雨润罗衣。盘云只觉山无蒂，喷雪还疑水有机。
遂与江湖争浩淼，可怜原隰总芳菲。何妨携襆同栖宿，烟月留人讵忍归。
追随鹭羽到山阿，梓泽兰亭未许过。移得好花通柰苑，引来飞瀑似银河。
微风啸彻捎云竹，轻雨香添带露荷。野逸繁华都不碍，才闻灌木又听歌。
牵衣念汝拜频频，骨肉分飞泪满巾。家值萍飘须长子，时当板荡要忠臣。
驶波欲逗南归客，寒雁犹怜北去人。不似大苏迁谪日，斜川尚得侍昏晨。
晚风自送小船行，行过菰蒲乍有声。共指远林猎火起，不知月向此中生。
余干城头云泊天，琵琶洲下水如弦。推篷理咏随州句，落日平沙似往年。
湖水澄清江水浑，江烟湖霭易黄昏。请看湖口江心月，一片寒光照县门。
春风庾岭兴何如，落尽梅花未见书。人日能无常侍句，屏星不定使君车。
孤台灌木催黄鸟，二水流澌泮鲤鱼。莫笑邺都才力尽，胡床东壁待应徐。
海上何人说禁方，科头长似懒嵇康。穿林雨暗茶烟绿，隔院风微药草香。
转向病中怜故旧，谁从身后定文章。闭门不问春多少，看静飞花坠满床。
二月郊原草树平，水边重赋丽人行。逃禅有地诗称社，负郭无田笔代耕。
波暖镜花含笑态，林喧簧鸟窃脂声。相逢园客忘机事，转洽年来抱瓮情。
一望重关塞草枯，主恩持节视防胡。九边烽火褰帷净，三镇军声指掌呼。
上谷去天低倚剑，黄河如带稳飞刍。平收聚落风沙色，并入山阴笔阵图。
逼除行舸系江干，盘砖津津到夜阑。雨雪漫题诗閤去，河山遂隔酒垆寒。
延陵有剑徒心许，南海无珠作泪弹。素练淋漓裙数幅，悲来开箧几回看。
墨花飞雾彩毫新，东璧星移入桂轮。月姊分香邀上客，天孙摘锦赠才人。
九霄紫府曾通籍，五夜朱衣自有神。更向花阴听捣药，杵声敲醒利名身。
逼除行舸系江干，盘礡津津到夜阑。雨雪漫题诗閤去，河山遂隔酒垆寒。
延陵有剑徒心许，南海无珠作泪弹。素练淋漓裙数幅，悲来开箧几回看。
雨暗春城十万家，强支髹几到栖鸦。峭风欲阁游人屐，吹尽墙头柰子花。
湖畔行吟日未斜，四年三度客天涯。不知鶗鴂惊飞去，穿破来禽满树花。
馀干城头云泊天，琵琶洲下水如弦。推篷理咏随州句，落日平沙似往年。
西山秋色郁嵯峨，茂宰时停白玉珂。南国梯航催贡赋，中原天地忆提戈。
鸣琴此日人应颂，下榻昔年事若何。满目秋风送征雁，暮天回首一悲歌。
蓟城佳节忆烟皋，尚喜东邻有浊醪。赤管自怜频索米，黄花犹得共持螯。
酒钱颇羡陶彭泽，诗句深知谢法曹。岁岁佩萸何处客，归心偏恋五云高。
三年出守赤城阴，归去宁论旧赐金。沧海秋风渔艇小，罗浮春雨酒杯深。
吴钩还傍词人色，荆玉谁明逐客心。露冕天台曾一赋，夜来千尺白龙吟。
碣石宫前偶卜居，都亭奏记未堪书。上林亦有相如赋，五色云中望玉舆。
浮沉燕市结交新，击筑酣呼满四邻。君看龙门谁奋袖，自怜不识汉平津。
折柳偏逢插柳辰，猗兰歌向握兰人。金尊别酒三千里，竹箭才名二十春。
蓟阙风烟驰傅入，尧天日月转圜新。南宫旧席鹓鸾地，老愧清班珥笔身。
两岸青山日半衔，洞庭天水碧相涵。东风正报桃花信，湖面归渔网作帆。
槜李城西从拂袖，归帆直过钓台西。却怜别后无消息，忽得书来问杖藜。
江岸鹧鸪悲暮雨，柴门燕子惜春泥。海边犹有甘棠树，几向花阴忆贵溪。
木落关山岁暮时，风云万里忆京师。著书独惜虞卿老，怀古犹含庾信悲。
海郭清砧寒近捣，山楼短笛夜深吹。江南秋水平如镜，只恐无人照鬓丝。
肃将元祀进铜人，贬御却珍率百臣。夙夜惟寅尧舜事，君心宁不与天亲。
法鼓初严始上坛，融和天气不知寒。笙歌佾舞朱弦奏，登献雍容步履安。
白石清泉映绿芜，竹居潇洒一尘无。客来谁与开笼鹤，人好吾方爱屋乌。
隐迹未曾离畎亩，诗名早已遍江湖。将门书种当奇遇，志在行扬慕独孤。
衣冠望阙再山呼，紫气祥光满旧都。卜世更过周历数，统天何啻汉舆图。
遥持宪节违仙仗，忽忆穹班近御炉。万里天颜应咫尺，独惭金鉴进忠谟。
瑟瑟西风吹众芳，多情宋玉自悲伤。谁家笛弄千山月，半夜乌啼万树霜。
岂有勋名思汗竹，敢将词赋拟长杨。凭阑一笑秋将晚，白石清泉兴不忘。
祖筵相送槿花时，江上逢春感别离。词客登临芳草变，乡山吟望尺书迟。
莺声吴苑行人度，海色官船暝柳垂。最忆玉门听曙漏，思君閒夜益悽其。
南度今来几叶孙，乱离文献尚能存。馀生独继先王祀，盛世重沾圣主恩。
数亩薄田收故邑，一株乔木住荒村。遥闻客至偏多喜，共听樵歌对酒尊。
空庭修竹响琅琅，夜坐高斋语对床。茶灶有泉分古涧，寺门无树掩寒塘。
禅心不动千峰暝，旅梦将归百里长。岁晚荆南听风雨，故园何日守茅堂。
夜行冲虎入山深，独扣禅扉到竹林。僧语虚空身外性，客惭贫贱梦中心。
高斋饮罢燃松火，古箦诗成覆楮衾。明日又从何处去，荒郊寒叶正沉沉。
荒丘寂寂瘗香魂，雨洗残碑字已昏。尚有邻僧开古径，终无野老奠芳尊。
春云不染罗裙色，秋月空悬玉镜痕。词客经过休叹息，吴王宫里有谁存。
故人多没别离间，年少惟君尚未还。雨歇听莺逢楚驿，花飞立马别吴关。
客愁萧瑟淮南叶，乡思苍茫海上山。何日高楼重买醉，尊前舞剑笑朱颜。
门掩秋风叶落深，茅山道士忽相寻。潭龙作雨常闻咒，海鹤横空独抱琴。
煮茗石房松火在，采芝樵径野泉侵。日斜空馆将为别，写就新诗再与吟。
画图愁见貌如花，胡骑丛中度雪沙。万里毡房明月夜，谁知思汉泣琵琶。
去年妻子对同欢，今日秋阴客舍寒。不是清光不相照，照来孤影托谁看。
延陵庙里碑仍在，黄歇坟前客不过。回首此时空吊古，半江烟雨夕阳多。
一声孤角起边头，月照关山万里愁。何事并州今夜客，听来翻忆故园愁。
风回静品露含姿，捧出金珰供佛时。记得去年开并蒂，内家争唱合欢词。
兰桡回合晚风过，越女亭亭立素波。莲子生来悲较晚，露珠荷叶泪争多。
里巷三年六七坟，老年无泪哭交亲。数声愿借辽阳鹤，唤醒人间未死人。
竹里清风忽报君，雨将来处共看云。吾亭且为须臾坐，案有坡公志喜文。
一封初展制中书，万里辽天见起居。何处江山还著我，斯文今古正关渠。
伤心入夜思贤母，老眼当年识凤雏。濂洛诸公传不远，风流衣钵共团蒲。
珠冈翠色蔚嵯峨，桃李如今想渐多。芸室香清常辟蠹，墨池书罢喜笼鹅。
看花我忆敲门去，问字谁能载酒过。江海别来天万里，停云无奈忆君何。
三五青衿破紫云，循循言自艾陵君。独怜岁晚归期逼，半载西铭未讲闻。
房山高韵五十仞，松雪清风二百年。山斋宝气不可掩，夜夜雨虹光烛天。
布袜芒鞋易水游，相逢频典鹔鹴裘。论交宇宙谁青眼，握手河山共白头。
上座飞谭回九列，后车传食遍诸侯。他时叱石金华顶，迟汝同登十二楼。
忆昔相期看木香，几回翘首立河梁。人前冷暖非前日，花事瓓珊到末场。
诗酒谩攻词客病，岁年空惜老人长。东楼应是支颐坐，目断飞云过短墙。
谁家捣练下鸣机，叹息萦砧又挂衣。山下蘼芜伤北望，朔方边马想南归。
青青浥露临关尽，白白侵沙出塞微。闻道五原烽火急，战场几处傍磷飞。
春郊青绿细如丝，还记香车出郭时。已衬花茵眠醉客，更承琼佩拥歌儿。
芳心岂恃青皇宠，薄命难逢白帝知。回首旧游欢赏处，疏烟残照总离离。
秋来满目尽堪伤，叶冷枝斜不任霜。夜静荒原闻蟋蟀，风吹旷野见牛羊。
平铺秋色浑无际，暗惜春期渺未央。莫向金天怨摇落，李家池馆爱迎凉。
皂雕高掣阵云平，猎骑骎骎出汉营。霜剪蓬蒿狐穴浅，风生沙碛马蹄轻。
烧荒已见无遗烬，丛薄谁云有伏兵。极目萧条空万里，更催飞将取龙城。
风日襄阳破旅愁，大堤碱月竞遨游。曾依柳幕窥青眼，厌向芦花伴白头。
肠断春光思令节，情连秋水隔芳洲。行行莫畏逢多露，汉女从来未易求。
论心江浙几亭台，却喜君来我北来。三竺休嗟虚近约，八闽曾忝旧抡才。
关门别酒连朝泻，篷底新诗带雨裁。相送扁舟忽相失，东吴千里布帆开。
日精开遍月光扬，此夜寒堂引兴长。灵艳只缘矜晚节，浓香偏自过重阳。
谁知旧圃先含雨，天为新妆旋著霜。忽忆南中三径上，数枝深浅满烟黄。
多年抚字愧功成，窃禄长惭负圣明。宾客为谁誇北海，文章于尔识西京。
草茅书就张天觉，鹦鹉才高祢正平。秋好会当随计吏，骏金还自重燕城。
垂杨旧种成篱落，小径初开近石矼。夜雨渔舟添个个，晴沙鸥鸟下双双。
梦魂不到鸣珂里，卜筑何须濯锦江。沽酒鲙鱼从野老，高僧招隐压新腔。
松杉束屋青天小，猿鹤当阶白昼閒。木客揖人骑虎下，溪童采药贸琴还。
玉笙声断云连席，丹灶光沉月满关。我欲排楹与邻并，掬泉洗耳听潺湲。
矍铄邻翁肯自痴，盘桓山涧许多时。耕云钓日痕犹在，千载令人寤寐思。
天地何年铸此山，奇峰七八耸云间。形如笔架峥嵘起，多少行人著眼看。
昔年将帅百蛮收，坭剑光芒射斗牛。刚被行人收拾去，镆铘名铸几千秋。
一派江流势若龙，碧潭云锁雨溟濛。良田万顷皆饶渥，不用登临扣太空。
江水流东竟不回，波涛汹涌若奔雷。当年渴饮将军骑，踏破青青万里苔。
日出扶桑万顷明，碧天无雾晓云晴。波涵光影终朝漾，好景谁云不可情。
今古滔滔一脉流，星移月换几经秋。拖蓝拽绿无穷趣，渔父西岩自白头。
玉节遥看万里行，鸣笳吹角动西京。天边剑阁云连栈，树里巴江锦作城。
檄到百蛮新喻蜀，图开八阵旧藏兵。褰帷父老烦相问，辞赋何人似长卿。
霜华洒红树头叶，白云掩映山重叠。黄犍驮醉出西庄，童仆扶持稳如楫。
此时陶然那复知，世涂奚较险与夷。眼中万物一何有，只有松风吹接夌。
疏林斜光漏残照，酡颜霞影争辉耀。深山阒静不逢人，岂有襄阳小儿笑。
柴门向晚犹未关，山妻煮茶方候还。人能出饮醉即返，千里龙媒应是闲。
负扆年来海岳安，春朝绣帻始胜冠。龙楼拂曙天颜近，玉座垂旒日角宽。
九庙神灵应已慰，两阶环佩不胜欢。迩臣幸奉青蒲对，珍赐还看出上阑。
?书金匮愧非才，曾是先朝侍从来。鹓列趋随兰检进，龙衣立待石函开。
濡毫每忆攀髯望，珥笔新承赐锦回。大典已成鸿号永，圣心南面尚含哀。
鹤发无多懒著冠，松间倚杖立春寒。花飘金粉香犹湿，露滴萝衣翠不乾。
乡信有时重叠寄，古方因病再三看。近来屡会高阳客，尽说山翁酒量宽。
昔年曾著进贤冠，燕寝凝香画戟寒。新制朝衫云锦合，旧题歌扇墨花乾。
上林日暖听莺转，建业山高立马看。却羡侯门老宾客，一生怀抱五湖宽。
秦淮江上石城西，愁见征帆挂夕晖。君向金台应有托，我居白下欲谁依。
山回古色云初净，树搅离情叶半稀。同是青田未归鹤，岂知今日又分飞。
中原聚散怜诸子，就我天涯见汝心。优戏文章轻白眼，死生交态重黄金。
枕边牛斗时同把，泽畔鱼龙夜自吟。满地风尘吾亦得，莫伤流水向知音。
箫鼓花城处处声，衙斋命酒牍尘清。踏歌断续屏音乱，烛焰参差火树明。
香入诗脾梅问约，寒侵韵骨雪寻盟。春风淡宕弦笙沸，卧理閒舒乐只情。
霏微晓色促星车，踏遍春畦到日斜。负郭四郊俱种谷，河阳一县即栽花。
犬声断续知村坞，帘影高低辨酒家。父老共商南亩约，公馀重喜话桑麻。
灼灼声华北斗县，青缃大业照遗编。中原才子先何李，鲁国文衡并蜀燕。
采振木天惊凤翥，名高梧掖愧寒蝉。如今国内知司马，一剑龙精有世传。
崧高惟岳愧生申，狗马微辰又值春。萤火十年孤子泪，风尘初度宰官身。
衣冠客集称觞满，玳瑁筵开戏綵新。去岁草堂今日宴，泥金声到滏阳滨。
檄传东海又横戈，浩浩洪流感慨多。我辈为情原似水，此心不共有如河。
悬旌一扫欃枪气，击剑争闻欸乃歌。无恙布帆春色老，扁舟酾酒问重过。
藜光照映极星高，白社青山醉浊醪。滹水盈盈悬剑履，浚郊孑孑愧旌旄。
骚坛久竖中原帜，宝气常涵别驾刀。何李沦亡春雪黯，乾坤同调属吾曹。
水来天上险黄河，牛马风烟日日过。雁落长堤寒杵动，鸿飞中泽夕阳多。
荆隆一夜桃花发，练苑三秋瓠子歌。收得安澜碑勒绩，禹功楼上望仙舸。
十载龙门梦寐长，披襟何意共钱塘。轩车骤拥西湖畔，剑佩遥占北斗傍。
业就千秋陵左马，家携二仲胜求羊。漫誇四百临安寺，遍勒新题向草堂。
公车辞去问山林，曾笑东方共陆沉。佩绾赤虹江水阔，骑归紫燕岳云深。
家惟令弟如何点，侠过诸兄更季心。海内才名看竞起，蓟门犹待北来音。
临清小邑俯河滨，学馆萧条迥绝尘。谈道胜为百里宰，开筵常接两京人。
风霜跋涉愁堪老，乡里交游意独亲。但有声华光帝命，相逢不恨别离频。
当年仗斥一孤臣，此日谁怜万里身。幸有昌言朋谊重，得徼异数主恩新。
乞骸已负三朝宠，八里犹誇五色纶。旋转乾坤公等在，韩江独钓未嫌贫。
昔向深宫伴寿阳，冰肌雪貌白霓裳。而今寂寞东轩外，只学山家澹澹妆。
昨上罗浮访葛洪，丹砂换却旧时容。时人不识风流态，争道芳颜带酒红。
冰魂绰约带轻烟，万斛寒香雪霁天。吟到孤山诗更好，欲凭孤鹤访逋仙。
勋名金匮得全收，刚度人间八十秋。洛社温公甘独乐，江湖范老足先忧。
何年更为苍生起，此日聊从黄石游。杜衍去来多内降，六箴谁与献宸旒。
杨子声名鹤在阴，诗书作帅有谋深。开关入洛平如掌，击楫中流酬此心。
胡运只今那得久，齐疆指日自归侵。君当草奏摅忠愤，所领州名力去金。
星郎星使两俱优，三辅黄图帝选侯。万里登沪超弱水，一轮有月照苏州。
刀飞雪缕夸鲈脍，云作奇峰簇虎丘。太守能书传宝帖，洞庭应寄杼千头。
鲁斋居士自忘机，丈席凝尘日下帷。甫也犹为老宾客，参乎独得道精微。
奏篇已草三千牍，大厦当求四十围。行矣道山邻日月，未容巴蜀久相依。
杏破繁枝春意闹，牙盘堆实荐时新。仙家种此应知味，试问庐山姓董人。
制兼内外文章伯，远过当年高侍中。运笔不停池水黑，举觞未厌酒珠红。
泛舟但仰膺门峻，登岘夫何湛辈同。傥以言诗许商赐，诗工宁复恨人穷。
转柁边楼隔夕阳，竹枝歌断送飞航。敢同计事追韩信，每辱扬鞭问葛强。
雁影入江三峡冷，猿音呼月五更长。功名岁晚貂裘弊，归鬓应怜已点霜。
删后无诗亦可忧，人言赋者古诗流。欲闻正始今安在，须向行秦以上求。
玄酒大羹存至味，子虚亡是谩相酬。万人丛里谁人晓，独有夫君暗点头。
交契惊踰四十春，每蒙存恤意频频。能将宦达安醇厚，不鄙迂疏处贱贫。
青眼总知乡义重，苍颜尤见道心真。从今相别希相遇，秪自怀思谷水滨。
青山历历过池阳，秋水蒹葭露己霜。文选台荒千载后，西风吹雨墨犹香。
青鞋布袜木绵裘，合是山中隐者流。举世可无刘越石，荐贤谁是吕婆楼。
秋风泖蟹年年上，春水沙鸥日日浮。好为携琴并载酒，三高祠下放扁舟。
早春公馆柳条黄，清暇题诗送掾郎。白发簿书官事了，青山风雨客程忙。
船从杜若芳洲发，酒向桄榔小店尝。归及墓田寒食后，碧云东望思茫茫。
南州六月暍欲死，一见新图眼遽明。何处长林双树下，矮床茅屋听秋声。
日气初高雾色降，青山羃历映船窗。故人且系青丝笮，邀我同倾白玉缸。
分得甘泉名第二，教成新伎字无双。归来鼓吹应须缓，莫使花间吠小厖。
柴门车马藩侯重，下榻高谈尽日欢。笑我风流丘壑相，对君倒着竹皮冠。
山中芝草阑干长，石上松阴空翠寒。记得晦翁诗句好，一川风月要人看。
短蓬初荫绿天姿，片石留云若有私。人畏自应成小筑，楼居宁敢负明时。
即看白社朱堪染，况羡青山翠可移。但有同盟公等在，不妨重赋偶然诗。
社公祠处百家同，叠鼓鸣箫俎豆丰。千载力田嘉汉诏，六经敦本说豳风。
鸡鸣犬吠闻宵警，女馌男耕毕岁功。无吏索钱官税足，相逢莫放酒杯空。
耽贫自笑山人瘦，饱饭还歌方伯贤。白石铛中消岁月，漫炊松火汲清泉。
江头风雨乍明晦，海上云山入有无。菊傍疏篱秋自好，莺从深谷晚相呼。
惯来作客疏狂甚，老去逢人礼貌粗。今日对君惭楚凤，十年抱瑟向齐竽。
步履寻春访草亭，东园嘉树蔼青青。忽闻席上娇歌发，时有枝头好鸟鸣。
自是陶潜偏爱饮，何妨阮籍未全醒。即看日暖和风至，近拟提壶出近坰。
极目中原满燧烟，小春清迥孝廉船。推篷不速三人盍，把酒狂歌万里天。
曲水留宾鱼正美，方舟供客月仍圆。五更洗酌还登眺，挝鼓谁催祖逖鞭。
米珠桂草骆驼城，一线鱼河百万兵。不信受降终隔虏，可能绥德更移旌。
黄沙漠漠笳声壮，朔气凄凄铁骑鸣。谁继旧时崔少保，直将输挽作长缨。
平芜一望锁烟霞，林树荒凉落槿花。野店自怜幽意好，白云深处少人家。
严滩西渡绕晴空，古迹苍茫入望中。汉代山河今已矣，钓台犹自挹高风。
高风千载已如斯，初渡游人拜古祠。滩水滔滔云杳杳，夜沉谁识客星移。
日日寻春转惜春，木棉花发柳条新。黄鹂久住终飞去，忍见悲啼别主人。
日日寻春不觉春，初来江燕自亲人。旧巢何处不飞去，莫是空梁已落尘。
轻红淡粉倚疏篱，似是还非独立时。愿解明珠寻洛浦，化为蝴蝶宿花枝。
高楼吹角杂笙歌，团扇初悬换绮罗。何处夜来寒似水，赤栏桥上冶游多。
碧砌初惊蟋蟀声，南窗移榻爱新晴。穷檐洗尽金银气，寄傲今宵且尽情。
自是银河带砺长，岂同尘土变沧桑。白头吟尽悲人世，难似星期永不忘。
丹枫衰柳不成堤，双立花禽对面啼。谢女晓妆楼上睇，连钱骄马过频嘶。
烟锁凝尘四壁空，青灯欲烬夜溶溶。凉声度竹风如雨，碎影摇窗月在松。
病枕萧条闻永漏，草堂摇落已深冬。不堪酒醒凄然地，抚景怀人意万重。
殷雷破柱蛰龙惊，万点飞涛木叶鸣。何处长风吹海立，一时行潦看渠成。
不愁泾渚迷牛马，愿泻天河洗甲兵。秋到江南今几日，玉兰堂下待凉生。
风神凝远玉无瑕，十载论交似饮茶。深静不教窥喜愠，宽閒能自应纷华。
寄情时有摴蒱乐，博物咸推鉴赏家。犹自一经淹举子，年年随伴踏槐花。
五月江南樱笋残，疏花吹尽绿漫漫。雨来恰及梅黄候，春去犹余麦秀寒。
白日幽深茅屋静，野情萧散苎袍宽。美人何处经时别，满耳新蝉独倚阑。
不求见面惟通谒，名刺朝来满敝庐。我亦随人投数纸，世情嫌简不嫌虚。
带雨和烟色更深，天涯游子思难禁。弟兄况隔一千里，梦绕池塘夜夜心。
花黯横塘有路通，断肠笛送画桥风。鸳鸯只宿双生树，鸾凤那栖半死桐。
楚峡云归芳梦散，秦淮月在故楼空。别来闻说新妆束，学得蛾眉几样工。
欲翕还舒云以之，半阴半晴三月时。君歌一曲来陶谢，我把诸峰坐武夷。
岸夹桃花藏钓石，春来江水入园篱。孤山荡破庐山影，看到庐山几丈诗。
灵源谁为辟空寥，路入云林一径遥。谩道蓬莱隔清浅，已看楼阁郁岧峣。
玉堂仙吏纾苍佩，紫气真人下绛霄。何祇凤笙堪共听，预闻钧乐待和韶。
秋宪劳君暂辍经，梅花万里未飘零。家开文苑天边郡，人望襜帷海上亭。
去国西曹尊更绿，守官南史简能青。鲰生不敢私怀惠，斗下偏宜著客星。
水月光中作净观，墨痕何事写团团。要知无色无香界，不著冰霜袭袂寒。
别后相思入梦中，东崖崖下一诗翁。茅斋晚会烹河鲤，芹水秋书待塞鸿。
融帐高悬沙麓月，陶巾轻折野田风。樵山老友如相问，为说归来乐处同。
飞书遥下楚江濆，锦字横题白练裙。作客潇湘频望月，怀人阊阖几停云。
红颜总擅当垆曲，黑发先传告墓文。最是沧浪亭下约，不堪魂梦绕鸥群。
褰帷问俗驻鱼邱，父老攀车顉故侯。雉堞嶙峋遗烈远，棠阴蔽芾去思留。
秋风凄恻飞红叶，落日悲鸣骋紫骝。惆怅残碑沦旧迹，寒烟衰草漫凝眸。
垄首愁云结夜台，墓田松柏恸余栽。百年玄草侯芭在，万里生刍孺子来。
羁病转深乌鸟痛，独栖谁和鹡鸰哀。但悬吴剑宁论晚，何事星文黯不开。
再上峨峰石上眠，青霄皓月枕头边。风生两腋宁知暑，势近三台可问天。
一道泉声真不俗，千年树色总成仙。叮咛从者非容易，信宿烟霞是胜缘。
广陵三月可怜春，青青杨柳蘸湖新。长条不绾思归客，散作飞花愁杀人。
浣沙艳艳吴江女，拾取香球连袂举。花点轻狂只欲飞，徒欲多情乱心绪。
吴宫隋苑烟袅袅，别有豪华竞春早。飞琼流雪洒行旌，日莫迷却长杨道。
江头一树白离离，打阵随风趁落晖。漫天扑地何时住，困入沧波却怨谁。
卷书零乱笔纵横，对坐寒窗夜二更。奕世通家叨父行，十年知己愧门生。
高楼酒醉灯前雨，孤榻秋深病里情。最是世心忘不得，满头尘土说功名。
胭脂零落井痕荒，水面桃花照艳妆。碧甃一泓沉宝珥，红泉千点滴银床。
金函半染铅华色，丝绠犹牵珠翠香。莫问故宫生死地，辘轳容易转愁肠。
丈夫尚志志高明，勿效卑卑世俗情。从上一条平坦路，千贤万圣所通行。
南人乍见此般奇，惊怪谁司妙化机。月里姮娥筛粉撒，云端仙子削琼飞。
宝山瑶室随村峙，玉树银花夹道辉。造物襟怀真洒落，更无尘滓间纤微。
自从平坦望衢南，值雪霏霏日日添。既挟狂风和面扑，又偕猛雨向身沾。
手拈纸伞凝犹痹，足踏皮鞋冻亦渐。那识坚刚金石操，於中凛凛独争严。
气压关河力拔山，绝人武勇更无前。若於今代当戎寄，子弟何须用八千。
辙乱旗靡绕旧畿，烽烟起处羽书驰。思君一剑为平荡，盖世英魂知不知。
春光正浓二三月，气候不作春和柔。白昼炎炎若盛夏，半夜凄凄如老秋。
极知世事如春梦，不信人生是昼游。今日眼看埋玉树，当年心许撞烟楼。
空烦挂剑来吴季，却悔藏书似邺侯。回首西湖湖上水，一时和泪共东流。
双菊前参似两生，鄙夫为尔眼增明。招筵几日烦诗侣，晤对终宵绝宦情。
兴至只呼红曲酒，坐来忘却紫莼羹。清吟莫怪罗衣冷，小雨飞时已二更。
刚道人琴一夜亡，故人明日报哀章。才如卞玉元居楚，业比童乌不姓杨。
华表城头真浪语，干将地下有遗光。画图指点趋庭事，恨杀多情杜古狂。
旅食京华三十年，风流应出杜陵前。重来却喜成诗卷，老去何须觅钓船。
野鹤不羁非漫尔，浮云无定本悠然。相逢最是闻歌日，醉里浑疑乐在县。
几岁磨成三尺铁，悬弧养就一腔血。男儿堕地气吞胡，旁人不用肝肠热。
酌罢雄生两腋风，剑冲星彩月衔弓。君看虎头猿臂者，岂肯随人死牖下。
桐江名胜偶登临，建节东行播德音。高树鸣蝉红日晓，乱山啼鸟白云深。
乡关迢递思亲念，客路驰驱报国心。薄暮不堪羁意切，倚篷频作短长吟。
黄图张公有佳实，大谷离离赤如日。含消何用汉园苏，海内一株世稀得。
摘来寄我一百枚，悚然受之畅胸臆。燕寝凝香清坐馀，剖试细啖甜如蜜。
席珍信是百果宗，宁数可交崧舫栗。梁侯稀柿誇罕论，安期瓜枣称神物。
我今获此胜道游，浪道南方有三尺。长歌寄谢情无穷，何日洛亭纪君德。
胡儿晓渡桑乾北，群马奔迅玉为勒。乌弓羽箭紫貂裘，旌帜摇摇光射日。
龙沙万里飞黄尘，霜蹄踏破阴山云。莫向榆关逞骄悍，汉家今有李将军。
异乡斜日哭兄时，肠断英魂不可追。庾岭天寒鸿雁少，江风地冷鹡鸰悲。
云横故国家千里，泪滴重泉酒一卮。客里独怜同气苦，孤坟忍见草离离。
晓辞枫陛出瑶京，冠盖如云驻草亭。自爱玉堂多故旧，远劳金马到郊坰。
行厨只管传新酒，太史无烦奏德星。明日锦帆湾渚上，都门回首柳条青。
山城月冷鸡声早，石磴霜寒马度迟。残戍凄凉兵战后，上林迢递雁来时。
三边去路无穷尽，万里归心未有期。望断飞云亲舍外，寥寥孤剑欲何之。
扶桑旭日正曈曈，四折行吟驿路通。辽海东边仙客岛，闾山西畔镇王宫。
孤身在客心悬阙，宝剑凌霄气吐虹。空负子长天下志，十年湖海叹飘蓬。
远承恩命出金台，玉塞关门次第开。白马素谈前日事，青牛紫气几时来。
弃繻独羡终军志，怀古深惭杜老才。鸡犬不劳宾客报，辽江东去近蓬莱。
系辔邮亭日易阴，离觞已彻复重斟。情知马首行难绾，语到蛾眉恨不禁。
极浦天高春岭断，临漳水合暮云深。赠君一笥回文锦，不尽悠悠此日心。
单车缥缈度盘陀，落日寒生远水波。回首云霄疑梦寐，浮踪湖海信蹉跎。
歌来白雪愁难和，眷此缁衣思转多。明发相望何处所，茫茫烟树隔关河。
三叠骊歌绕翠微，凉风初动叶初飞。尊倾大将葡萄酒，泪湿穷交薜荔衣。
自信青山盟尚在，空怜白社客全稀。清泠台上频回首，目断燕云一雁归。
鸟哢春声和客吟，小楼乘兴共登临。閒身自觉逢迎懒，阅岁偏惊老大心。
气暖名花开片玉，春归良夜值千金。贫交坐领如兰意，可道清尊似海深。
洛阳城里歌钟起，北邙松风徒聒耳。当年生死异炎凉，此时人鬼随流水。
王侯陵墓尽皆空，一望童山夕照中。传语樵儿须爱惜，且留残树伫悲风。
廿年同学许同心，南北东西直至今。岂为再苏求阒寂，不堪牢落委浮沉。
云侵古桧形犹剥，雪照孤僧意独深。我已尘埃风满面，只教人在水边寻。
哭罢穷途笑步兵，秋山病叶一身轻。木瓢潦倒人烟饭，竹笠萧条塞雪声。
去住每怜予有恨，别离愈爱汝无情。感公古亦怀冰者，大法依然属老成。
书归金马道仍西，弃却银鱼世罕齐。镇海珠谁徒手得，摩天鹤不共鸡栖。
摧残智勇留盘谷，开拓心胸选钓溪。莫遣秋霜攻玉质，莲华相待踏琉璃。
十年琼海声名旧，此日潮阳甲胄新。聚米岂须饶胜算，慈心到处有深春。
江云拥日唯驱水，山路行时不起尘。五载别来燕颔改，故人情意感君真。
上路风烟抵狭斜，依然城郭旧人家。平临粉堞真如带，遥望丹楼却是霞。
双瀑因风飘素练，清川写照入菱花。愁看西北浮云外，谩复搴开阅岁华。
雨馀弭棹钓矶头，一锡翩翩纵远眸。翠壁石蹲形似虎，龙渊云堕气如牛。
人间幻出三千界，天上移来十二楼。更陟层颠穷睇盼，只疑咫尺是瀛洲。
肩舆伊轧度嵚岑，义重宗乘故远寻。涧雨收时花作阵，岩扉掩处笋成林。
蒲龛香歇閒清昼，石鼎烟销锁绿阴。那得相逢话畴昔，嗟哉时序百年心。
世故漫漫混渭泾，九山高枕卧云屏。摊书雾拂双眸莹，揽镜霜欺两鬓青。
归燕凄凉谁复顾，吟蛩哀怨不堪听。秋风落木茅茨破，坐右高县陋室铭。
瑶池阿母试鸾刀，剪碎冯夷白战袍。琪树千林清可揽，玉厓万丈势弥高。
越笺题句披蝉翼，建盏行茶沃兔毫。却笑堆成狮子样，街头便可怖儿曹。
池上曾轩日夜开，天垂银汉洗浮埃。岩花初见丹英吐，节候新交白露来。
细细古香吹小榻，瀼瀼清气落深杯。蟾宫此夕知何夕，老子神游不用猜。
溶溶煖绿漾芳堤，一握柔丝剪未齐。帘卷东风疏雨歇，落花香染定巢泥。
先帝逍遥游碧落，神孙端拱坐明堂。九重统握乾坤大，万国恩沾雨露香。
动植飞潜滋德色，都俞吁咈庆明良。老臣舞抃南村底，笑对儿孙两鬓苍。
今朝白露亥时交，小雨霏微向日捎。野老为言无过虑，岁丰天意已先教。
三载交游赖故知，澹云凉月共襟期。群樽此夜能倾倒，孤棹明朝又别离。
逸思不堪闻雁后，含啼况复听猿时。悬知岸帻狂吟日，徙倚南山菊满篱。
高风雅调忆谁弹，独抱瑶琴祗自叹。黄叶迥随秋雨暝，青山空掩暮云寒。
沅湘日夕兰堪采，彭泽霜前菊可餐。忽忆故人霄汉上，题诗多寄别离难。
雨止沧洲落木疏，幽人隐处近何如。遥峰挹翠千重瞑，积水涵光一镜虚。
闭户每怀孙敬宅，垂帷应识董生居。相期无限归来思，拟向江皋共读书。
林塘十亩足幽栖，物色风光总入题。花落石床春不扫，雨深萝径鸟频啼。
閒邀墨客清如玉，笑学山翁醉似泥。几度竹楼幽梦觉，羡君池草碧萋萋。
陟岭看山趣不稀，归心迢递宛如飞。家林想在空濛外，一带螺江隐翠微。
万叠南山紫翠寒，一江如练镜中看。女螺矶畔云飞处，风景令人忆谢端。
雅制潇湘碧玉枝，毫端文彩宛离离。请君挥洒芸窗下，会见蛟龙绕墨池。
一斗醉来将落日，胸中奇突有千尺。急索吴笺何太忙，兔起鹘落迟不得。
一抔苏小是耶非，绣口花腮烂舞衣。自古佳人难再得，从今虑翼罢双飞。
薤边露眼啼痕浅，松下同心结带稀。恨不颠狂如大阮，欠将一哭恸兵闺。
曲巷高墙立水限，碧桃如盏尽重台。倍将夜月凭谁襞，吹杀春风未易开。
清麝乍飞明府盖，寒酥浓笑美人腮。年年绕树双蝴蝶，说是何郎为粉来。
二百年来一老生，白头落魄到西京。疲驴狭路愁官长，破帽青衫拜孝陵。
亭长一杯终马上，桥山万岁始龙迎。当时事业难身遇，冯仗中官说与听。
玉人夜夜板桥湾，金尽萧郎隔水看。不分踏楼骑凤脚，偷来桥外立红阑。
绛阙清都亦寂寥，骑鲸来此暂逍遥。吹笙捣药全无用，骂座其中频见招。
咮咮嘹喨适和平，联翮芝田了不惊。寄语客帆须酌听，莫将清唳等猿声。
榜子滩头唱竹枝，竹枝偏向石坛披。朝元礼斗仙家事，说与巴童知不知。
巫岭遥连十二城，青鸾帝遣来相接。下观尘界自飘飘，矫首云端光晔晔。
要访云根何处寻，芙蓉天半削孤岑。氤氲袅袅藏签笈，欲往从之携素琴。
毛翎丰好焕丹苞，不是高冈不肯巢。为恋峰头多竹实，低飞凡鸟莫生呶。
五彩鳞文爪欲攫，那能缩体耽幽壑。喷云噀雾在斯须，散作长涛何皬皬。
飞岩雪乳自湛碧，浩淼岷江俯万尺。不学匡庐瀑布声，慈云护洒灵湫脉。
丝丝垂柳系归舟，夹岸人家映荻洲。借间风光何所似，为言往事胜邗沟。
楼阁交加半籋云，管弦嘈风还相送。合欢橘子人来采，藟草千年应入梦。
白发科场未得名，乡闾先达半诸生。典文深有披沙恨，失路能无抱玉情。
夜雨灯窗归上舍，春风花柳别都城。秪今且让诸年少，他日鳌头属老成。
随分安居结数楹，出门何处不堪行。知君已得羲经趣，眼见高门棘刺生。
我爱城西萧孝子，引刀刲股对青天。朝昏涕泪眼双赤，风雨庐墓榻独眠。
古道久违荆棘路，百年谁颂蓼莪篇。中流健尔孤根树，旌宠几时来日边。
传闻烽火照青螺，旧国其如战伐何。四海尽看悲剑戟，三江无处慎风波。
邺侯书架空飞焰，陶令家园遍荷戈。掩涕不能重借问，洗兵谁为挽天河。
雪山雪自开天积，风洞风如捲地回。绝徼尽看无草木，峣关且喜绝烽埃。
应同列子泠然至，不似王猷倏尔回。共道诸蕃前负弩，年来朝汉有高台。
蚤登黄阁赞经纶，欲报君恩敢爱身。青海四年羁旅客，白头双泪倚门亲。
鸣榼又喜趋仙仗，补衮还思用旧臣。谩道归来心便了，天涯多少未归人。
相送河桥酒一觞，独将琴剑对行装。东过阊阖家山远，西去阳关驿路长。
马拂春风经峡口，雁冲寒雨过瞿塘。驱驰莫道丹心苦，白帝城高似故乡。
出门已觉精神爽，况复阳回宇宙清。野树含烟迷寺迥，晴山披雪倚云明。
江亭野色静年芳，节序催人昨夜霜。秋馆残池荷叶歇，柴门临水稻花香。
半溪细雨敲寒竹，万里沙鸥弄夕阳。取次花丛懒回顾，海天愁思正茫茫。
两见芙蓉映水开，孤城游客独徘徊。壮心暗逐高歌尽，吟苦频惊白发催。
门掩残阳鸣鸟雀，寺临秋水见楼台。微茫淡月钟声下，潦倒新停浊酒杯。
烟波如眺武昌楼，宿鹭遥疑鹦鹉洲。把酒江山遗事在，侧身天地此生浮。
中流落照金陵绕，断垒空城铁瓮秋。亦是湘南哀郢客，兵戈垂老未归舟。
抱病逢春亦暂欢，芳时对客更加餐。即看乳燕双双入，无那飞花片片残。
潦倒不忘桃叶句，萧闲应恋竹皮冠。莫论往昔清狂事，且醉荒亭苜蓿盘。
杨柳如丝草似茵，轻罗小袖白纶巾。紫骝嘶向平康路，妒杀春风得意人。
含羞含态步迟迟，南北峰头月落时。此处留侬侬已住，从今莫唱恼侬词。
一枝春色露名园，幻出花神半醉魂。犹记白门桥下路，紫骝嘶过酒家村。
龙阳窈窕胜蛾眉，埋玉空山是几时。重到园中听歌舞，不成驩乐却成悲。
月下谈深睡去迟，满身凉露夜何其。鸡声未断钟声起，又是江头欲别时。
舟过金焦日未斜，回看瓜步即天涯。故乡虽隔三千里，得到江南似到家。
燕子娇飞羽翼齐，呢喃时向小窗西。只因旧垒营初定，纵有雕梁不敢栖。
春风送客翻愁客，客路逢春不当春。寄语莺声休便老，天涯犹有未归人。
谁家白晰少年郎，蜀锦吴绫别样妆。半醉半醒骑马过，最堪魂断是龙阳。
美人蕉下立红裙，磨得玄精满砚云。按写江南桃叶曲，指尖香粉印罗纹。
嘉禾呈瑞表神州，负海连江拱上流。泽国风生太湖晓，华亭鹤唳九皋秋。
读书堆废空陈迹，会景堂空感旧游。自愧行人穷历览，慨思今古不胜愁。
向吴亭下暮春晴，扬子江头晚汐平。云气倒连岚气湿，水光上接月光明。
龙宫隐约金山寺，雉堞参差铁瓮城。闷倚篷窗成永叹，故乡千里独关情。
一春苔径绝行踪，耳目腰肢百病攻。写字读书閒白日，落花啼鸟任东风。
老怀不向酕醄里，逸兴都归梦寐中。造物戏人何若此，倚栏搔首思冲冲。
纻服芒鞋兴趣长，溪山登濯足徜徉。翠岩雨过秋云暝，兰若风生夕沼凉。
远浦渔歌来窈窕，空崖樵唱起微茫。诛茅便欲来居此，十亩园池一草堂。
陋巷箪瓢乐所居，雅情真与世情疏。杏村雨过春丸药，竹户晴开昼读书。
黄山门上早潮平，风送楼船一羽轻。鼓棹江阴始亭午，谩开樽酒慰羁情。
少年时节竞繁华，老大无成只叹嗟。閒里春光今又半，梅花落尽到杨花。
舂容雅制一团春，松雪精书八法新。珍重摹来情更厚，小窗展玩忆前人。
扁舟曾记酌西湖，笑倚东风醉莫扶。酒醒不知天已暮，梅花枝上月轮孤。
撒罢丝纶漾小舟，绿阴祗在水西头。得鱼换酒寻常事，日暮归来且暂休。
与君相见还相别，又捧天书出紫宸。江上月移仙棹远，花前日照锦袍新。
河阳旧日民怀惠，柏府当年政有神。自昔郎官当列宿，为言抚字在忠勤。
结屋深依铁瓮城，可堪乡思忽然生。逢人便与留诗别，为客何妨载酒行。
蓟北交游仍在望，淮南父老正相迎。永怀五马声华远，争羡孤鸿羽翼轻。
六月长途真耐暑，七旬暮景岂干名。久知宦味如云薄，却笑吟身似鹤清。
白日到门淹杖屦，清风满座倒瓶罂。犹惊明发还分手，四十年来故旧情。
前峰已失后峰青，屏翳撩人不解晴。谁画遨头一蓑笠，满村风雨看苗生。
村南村北祝豚蹄，榆柳阴阴鸟雀啼。身遇太平生事足，日斜扶醉断桥西。
一夜前军陨大星，元戎梦蹑凤凰翎。远夷振骇连边鄙，恤典优崇出内廷。
凌阁英姿图飒爽，龙泉光彩閟精灵。十年帐下叨恩渥，矫首湘南涕泪零。
昔陪劝讲侍文华，共秉丹衷辅国家。只以谠言资启沃，肯将曲学骋浮誇。
几年客路随芳草，今日庭砖踏旧花。何幸南畿重聚首，同年契谊自堪嘉。
浏阳遗爱至今存，阴德真宜裕后昆。都水有声分汉署，驷车何意负于门。
渊源家学非绵蕞，清苦官箴只菜根。三世交情悲契阔，临风聊为赋招魂。
青女怜才目也青，款留一夜冻云汀。石尤置酒羁行旅，路鬼催诗上客軿。
偶尔纪游当一吷，何知占聚合三灵。小舟载雪难乘兴，且共扶摇徙北溟。
青箱家学谢蓝青，十九贤书羡茂龄。洗马乘车初载璧，长文抱膝早占星。
为霖旱岁须龙种，此日秋风有雁翎。闻说救时君世业，好将三策射彤廷。
吾岂匏哉系此间，巧窗设后梦应闲。故侯久种青门土，新句还抛绿玉山。
莫误皋陶留削面，曾传隋苑落香鬟。木瓜不为琼瑶报，要尔分题入社删。
并州白随忆冬间，一夜冰心款客闲。今日恰逢河朔社，中秋应过秣陵山。
题诗未了青瑶案，顾曲无烦翠黛鬟。同籍长安多别去，尺书遥与寄题删。
曾对彤墀翰墨孤，九重诏许暂归欤。邑人却讶新题柱，关吏争看旧弃繻。
恋阙长悬天上梦，望云遥指粤中居。莱衣舞罢须回首，正是重瞳侧席初。
官舍莺啼绿树阴，炎天步屟尔能寻。楼前过雨山俱出，阶下生烟竹更深。
讲肆不妨开马厩，诗篇何必到鸡林。酣歌气与秋空远，丹壑谁知静者心。
花逐春风草又长，玉盘承露染红妆。重门不禁宫中月，夜夜流光到象床。
仙人本自好楼居，勾漏归来发懒梳。开苑伏龙丹鼎静，栽松巢鹤翠堂虚。
藤蓑蕉笠双湖钓，水月山云万卷书。寄语东山高卧处，苍生消息近何如。
十里江山二尺图，茅堂春静傍高梧。九溪流水浮庭际，万丈孤峰下坐隅。
云捲山楹寒欲湿，风移野艇势堪呼。几回携易携丹砚，欲向松梢滴露珠。
碧苕溪上暂维舟，行役匆匆不自由。使者拟平洪水患，圣王时轸下民忧。
非才敢任求贤责，传食难忘怠事羞。目断沧洲烟树外，故人能不为时谋。
鸡山飞锡挂浮屠，管领窗间百尺湖。梵夹莲花青简蠹，诗题杨柳白门乌。
定中久已忘生灭，空后何劳论有无。欲拟惠休成怨别，可堪江上碧云孤。
后会难期别未轻，莫辞行李滞江城。且留南国春山兴，共听西堂夜雨声。
归路终知云外去，晴湖想见镜中行。为寻洞里幽栖处，还有峰头双鹤鸣。
苍狗浮云祇浪猜，山河风景已相乖。澄清祖逖怀空切，恢复文山志不谐。
纵死但知存肮脏，达观原自外形骸。杀身取义吾曹事，志士何须问葬埋。
问津闻讣涕如倾，水绿山青感旧程。解绨难忘先世德，含环惭负此心盟。
梦云半榻高堂泪，斜月孤窗游子情。意欲买刍趋一奠，北风无奈马蹄轻。
平生雅爱孔淳之，剡曲山川镜里移。春树参差浮岸远，布帆层折入山迟。
没篙水涨添三尺，抽笋林深茁万枝。竟日潇潇烟雨湿，寒云千叠望犹疑。
结构杠梁十月交，行厨信宿问山疱。渐枯涧水停岩窦，半落霜林露鸟巢。
磴道盘空凌铁索，篮舆冒雨度云梢。天寒极目村墟景，野积茨粱屋覆茅。
霖雨当时已霈然，更馀膏馥远流传。元臣庙食宜千载，太守囊封契九天。
奔走故应多士合，经营还喜后人贤。清时盛典那无纪，墙壁新题又几联。
物情天意久差池，殷礼初闻赋孔时。公旦蒸尝侯国领，巫咸勋烈史官知。
衣冠此日方胥庆，陵谷他年莫浪疑。来哲升堂浑不少，合分前席与伊谁。
登台一眺海天宽，独酌高亭未尽欢。九日阴晴常客邸，百年俯仰祇儒冠。
云生鸟石金城迥，月上鳌峰玉宇寒。来岁风光应更好，不知何处醉中看。
庙新威惠忻今日，像肃清高仰此方。戎马当时分草泽，将军建节启封疆。
业垂海国千年烈，名并漳江一水长。高阁重兴应有数，神灵陟降自云乡。
南来一望豁双眸，空水冥濛象外幽。万古乾坤开混沌，两轮日月祇沉浮。
谁能飞羽凌洲岛，我欲乘槎访斗牛。近说波恬蛮国服，会看白雉贡成周。
满园红紫又芳春，三载音书那得闻。折柳当时魂欲断，看花此日泪长纷。
心同浩月辉千里，身似寒梅瘦几分。一种幽怀无处诉，兰房寂寞对残曛。
危楼登览楚天涯，城郭千家日色迟。黄鹤已归江浩渺，白云长在路参差。
亭开石镜吕仙笛，壁立岷碑崔颢诗。对景挥觞舒一笑，斜阳两岸草离离。
京国河山百二重，无端烽火入云中。胡笳关内吹边月，汉帜城头捲塞风。
惊报朝廷忧近辅，恨因锁钥失元戎。孤臣耿耿心如刺，投笔何当立战功。
欲将长剑欹空挥，净扫胡氛振国威。六月尚歌征俨狁，八公何算胜淮淝。
华夷无限那容越，忠义人心讵尽微。报主此生应不惜，请缨无路祇空悲。
风叶萧萧竹队飞，整冠尘外世情微。江山万古人空老，乡国重阳客正归。
佳菊不须怀旧径，冥鸿几见度斜晖。一樽自办从游赏，何事篱根待白衣。
接官长傍驿边河，来往君家较独多。已向交情知鲍叔，岂因笔势误东坡。
还乡未觉关河远，感旧无如岁月何。南望吴门君独去，西风落木洞庭波。
十年强半卧林丘，又向君王乞昼游。六月炎蒸愁客路，一帆烟雨送行舟。
鸰原梦断悲青草，鵻栩吟成叹白头。万里瞻云情自切，承明肯为故人留。
流云绝壁逗微风，万顷烟光淡欲空。不为扁舟寻范蠡，生涯原在钓车中。
市尘烜赫高千丈，烟水苍茫自一区。心地总输孤棹客，清凉不用六壬符。
壶觞已在重阳后，楼阁偏宜胜事传。远水微明摇落日，孤城惨澹横秋烟。
风高木叶斜斜下，树动江船宛宛连。地暖篱深菊未放，餐英谁续楚骚篇。
风松露竹寒潇潇，眼前百物俱零凋。青衫游子感时变，思亲言归心摇摇。
岂无知己同笑傲，岂无莼鲈称情好。独怜不见倚门亲，泪洒西风忆萱草。
岱宗独立摩青霄，叠巘东来如拱朝。星辰隐映出林表，雷电击搏行山腰。
我素好游重怀古，对此踌躇几凝顾。会须直到丈人峰，一览山河遍寰宇。
看山期久住山乡，怪底青山有别忙。野旷乱松作风雨，夜寒清露满衣裳。
任拚去住孤云迹，恨照分携素月光。残醉未醒天未曙，鸡声茅屋几家霜。
驿馆荒凉云黯然，投栖聊傍野炊烟。入门不道分桐使，贳酒还探挂杖钱。
坐听征鸿寒欲尽，户临流水夜难眠。南行未计邮亭路，三楚风尘阅岁年。
画舫初停小蓼滩，忽看新月挂林端。先生雨后空如洗，照向江心夜转寒。
乡思正怜鸿影断，客怀联借酒杯宽。清歌此际无人和，长笛一声起钓竿。
三载同看上苑花，羡君宦况带烟霞。东方已待金门诏，董相还披绛帐纱。
六馆秋清悬授简，中泠雨歇忆煎茶。相闻敢忘弹冠意，暂借衡门傲岁华。
淩云奏罢气翩翩，还向江南领一毡。岂为清吟妨簿领，自便高座少攀缘。
南朝景物春风外，北固云山晚照前。马首倘过官阁地，君家词赋有新篇。
忆昨探梅梅乍放，芳菲数日竟难支。春疑太早输寒改，花自含情斗后期。
当眼已无迎客朵，别园犹有避人枝。殷勤更订重开日，留得青尊为汝迟。
疏花照日影离离，又是都门秋早时。宿愿未容酬独往，閒心聊共赴幽期。
雕甍碧瓦空王殿，黄叶青山异代碑。为语东林须具酒，莫教陶令更攒眉。
一片征帆度楚西，艰危泷垄即天梯。风抟舴艋群鸿戏，水击寒潭万马嘶。
短褐经秋歌扣角，蒯缑长夜拂闻鸡。不堪烽火传西檄，满地苍生困鼓鼙。
几度秋光上客容，佩刀犹自网蛛封。晨趍月冷关山笛，夜泊风悽野寺钟。
怪石倚天攒剑戟，古槎临水漾虬龙。无端总被山灵笑，五岳行行少定踪。
书剑飘遥楚水滨，危楼聊且驻征轮。续凫有客惭崔颢，跨鹤凭谁似昔人。
朗月芙蓉千里玉，东风杨柳万家春。胜游莫问前朝事，一慨兴怀泪满巾。
传舍薰风五月凉，客怀如水正茫茫。湖山翠滴芭蕉雨，苔石青连薜荔墙。
醉饮忽惊蓬鬓短，离愁偏入夜灯长。青帘画舫钱塘路，错认并州是故乡。
远市欲浮将郭绕，好山终懒过江来。平临一水玻璃色，下瞰千林翡翠堆。
鸦背斜阳翻睥睨，云中高阁望蓬莱。碧潭长锁蛟龙窟，定有神光烛夜台。
万缕悠扬拂地垂，东风有意不须吹。窗前映日穿疏箔，花下留人挂接䍦。
逆旅挽回千里恨，闺人惹起百年思。无情最是寻春者，击断游鞭故故迟。
天地胚胎骨格幽，渭侯那作晋风流。银铛煮月当晴夜，石鼎凝云带晚秋。
出处有时高士共，炎凉无间故人稠。玉瓯金碾相将久，拟待春风到雅州。
我居江北尔江南，千里幽香鼻未参。安得故园明月夜，花前宾主共成三。
西风昨夜到茅庐，勾引吟魂会老逋。羌管数声惊别梦，一天凉月碧窗虚。
匡庐之山瀑布泉，老子结社来何年。林间经罢常随鹿，云外樵归或遇仙。
坐石有时巾挂树，焚香终日袖携烟。市南别有秋江水，种得花开总是莲。
绿筠阴阴翳窗户，此是姚侯读书处。摇空翡翠晚宜人，食实鸾凰晓相语。
稚子牵衣惜春露，候卒编篱护秋雨。何当便弃人间事，抱琴走觅湖山住。
投老归来已倦游，崎岖窈窕旧林丘。画图多谢沧浪客，卧看潇湘一幅秋。
沽河水接潞河浑，处处新营失旧村。闻说东西两渔甸，年来也隶达家屯。
七月既望月更圆，芦花吹雪秋满船。无人共过黄泥坂，此客元非赤壁仙。
昨夜江头秋雨急，晓看新水已平堤。堤边红蓼开无数，树树相依穗穗齐。
原田黍稌秋垂熟，妇子巡防闹达宵。但得西成来鼠雀，也胜螟螣尽青苗。
忆昔扁舟过潞河，垂杨两岸绿阴多。而今野饭维梢处，烂熳牵牛引碧萝。
点点芦篷疏雨声，酒魂诗梦有馀清。觉来却笑玄真子，犹向江湖著姓名。
连朝雨急卧不起，清晓篷窗试一开。水面双双轻燕去，沙头个个白鸥来。
河中风物无多子，鲤鲙蒲羹顿顿供。何似莼鲈乡味好，扁舟归去及秋风。
南风古柳生夏凉，神骏万里思腾骧。圉人空尔奉刍秣，曷不为解青丝缰。
雁尽不传江上信，词人幽抱若为裁。渔灯晚杂烽烟起，野柝时闻戍鼓催。
台在早占南武拜，波平终见越裳来。圭峰万树东风里，谁遣江南庾信哀。
云鬟翠袖玉搔头，缓步行依桂子秋。记得霓裳羽衣舞，飞神曾向广寒游。
秋末园蔬己着霜，青青偏爱晚菘香。沙锅烂煮和根咬，谁识淡中滋味长。
密叶风生夏日长，草龙珠帐晚生凉。主家留客琅玕簟，何用冰壶出蔗浆。
鳞甲纷披照眼低，鼎湖去后更谁骑。却疑刘累真能扰，夭矫长髯到地垂。
同居泮水采香芹，契合金兰独有君。只恐一帆江浦上，离襟愁对夕阳分。
儒冠何物是生涯，插架牙签理复斜。月桂好分天上种，霜毫应发梦中花。
文章著述逾千首，经史冥搜近百家。愧我无能居散地，迟君高会际亨嘉。
舣棹閒登泗上亭，残碑犹载旧时铭。鹿亡自合归隆准，蛇断何为泣素灵。
芒砀山头云漠漠，沛丰城下水泠泠。大风急起歌台莫，舟子开帆未肯停。
天书晨下紫泥封，奉使旬宣向兖东。深仗干城当阃外，足知兵甲在胸中。
蓬莱久载词臣笔，海岱俄乘御史骢。万里封侯谈笑觅，旂常行见策元功。
不才自保一生无，祸中阴谋恣矫诬。贡院本期登俊造，圜扉何意齿囚徒。
通宵不寐更三鼓，终日相亲火一炉。圣德好生疏禁网，肯令冤滥及非辜。
南海西分驿路长，红尘飞惹汉宫香。奚囊自有明珠在，不带千金陆贾装。
紫微官阁梦中寻，落日空悲望水吟。五蹻东侯羡连璧，一台南美重双金。
西来秋色空天地，北去浮云自古今。为忆登高同作赋，庾楼汎菊正开襟。
一夕悲风起夜台，兰苕秀质倏倾摧。九京己作骑鲸梦，半世空怜倚马才。
蒿里凄凉朝露积，钱塘寂寞暮潮回。悬知穷达皆由命，始信冯唐最可哀。
寂寂柴门野水滨，那堪独坐对风尘。自惭白发长为客，未信青春不负人。
莺啭祗怜怀友切，雁稀谁与寄书频。故乡一望沧波阔，幽梦无端入紫宸。
今朝立春春满庭，眼见东风吹鹡鸰。纵饮蒲萄双盏白，可禁杨柳半枝青。
异乡兄弟睽违日，故国音书长短亭。软媚妇言何足听，田家花树久芳馨。
震泽早秋秋月明，老夫此夜颇关情。三千馀里出闽海，七十二峰看洞庭。
滉漾金波浮大地，淋漓元气湿青冥。茫然错料鸱夷子，倒载西施一舸行。
封事相关入帝京，船临京口敢迟行。江流清激金山寺，地势雄盘铁瓮城。
丹阙翔云双彩凤，青冥披雾两苍鹰。仪刑不是忘钦恤，要为天家辅太平。
星毬朱柿杂硫黄，磊落千林带海旁。火齐外包团绛色，水精中结莹寒浆。
每嫌天宝供妃子，岂谓元丰献帝王。今代御筵唯玉食，不因微物扰炎方。
少年何事到长沙，此处翻成谪宦家。地湿楚乡秋雨后，草深甲第夕阳斜。
清湘东去人空吊，盛世南迁众所嗟。我亦为君长太息，懒将书剑客天涯。
化城钟动曙苍苍，野服乘春到上方。一犬卧园芳草暖，乱禽啼树石楠香。
珠林对酒朋簪盍，宝地看花色相忘。欲向寰中除苦恼，无过依止赞公房。
前山树暗月胧胧，马色鸡声共晓风。不为逢秋多感慨，只缘身在别离中。
远别悠悠泣路歧，丹心虽在鬓毛衰。阮籍猖狂缘世难，叔牙感慨为心知。
春城久判花前醉，野馆无由雪后期。自愧不如闲草木，也承雨露沐恩私。
闽粤勋名在芾棠，春花栽得遍河阳。单车行县长随雨，两袖朝天尚带香。
岘首遗思留片石，云间仙籁忆鸣珰。近闻天上开阊阖，应得簪毫侍帝裳。
蓬岛飞来第几山，山城如在赤城间。开云客自工裁锦，求令人非学驻颜。
桃李日边栽并倚，鹤琴天路去难攀。忧时鞅掌还封事，莫向飞凫羡独閒。
乔木森森望郁苍，相传岭国古榕乡。四时霜盖烟疏密，一片云丛绿混茫。
道左何年歌杕杜，州南此日诵甘棠。天为炎土垂休息，故使馀阴百里凉。
十年江海叹离群，才得逢君又送君。明日高楼凝望处，几重山水几重云。
浮云天地倦西东，一语南人契始终。自古良医比良相，传家正尔不须同。
粉署微垣列弟兄，青囊留我万山行。年来悟得雷风象，不向人间取近名。
卧病长安不出门，话归南国暂留尊。春来日日风尘色，海畔冥冥天地昏。
坐傍桃花停岸舸，行随杨柳到江村。楚山亦有蘼芜草，游子空伤万里魂。
閒对枯槎与钓缗，暮云斑驳似龙鳞。青山不许谈新事，白鸟如曾狎故人。
宫閤参差十里水，衣冠包裹一生尘。西门车马东门月，冷热从谁问假真。
自泛西湖户不扃，閒从烟水赏俜停。赋残明月头堪白，呼遍澄江梦已醒。
艳色未投金紫客，苦心终老水云亭。秋风转眼炎凉态，莫近花田傍素馨。
佩笔从王三十年，功成原不亚凌烟。久从雅尚思林下，忽领崇班近日边。
景略任专兼内外，穆之心巧画方圆。何难更绾通侯印，只羡西湖一叶船。
青山题遍粤中诗，江左风流总在兹。渡海亦知寻此地，倚楼同是忆当时。
旧邻不忍重闻笛，别墅何缘更奕棋。寂寞忽谈徐孺子，其人如玉久相思。
悲秋不觉住他乡，知有幽花在草堂。酒力渐沉残醉梦，粉痕初换淡红妆。
无言对雨犹含恨，有色临风不借香。肠断文君正新寡，当垆偏向马卿傍。
一簇高花晓日朱，深秋颜色爱人扶。开当水畔频惊鹜，引向池边误集雏。
绛绩昔年催梦冷，红罗今日斗心孤。分明凭伏寒窗侣，立尽残霜未肯枯。
水面微波绉碧澜，亭亭捧出赤瑛盆。色娇桃蕊霞千片，瓣惹榴花火数竿。
艳影每生菩萨座，浓香新上道人冠。更怜不染根原净，莫共秋江红蓼看。
疏帘草绿意方閒，偶得名花坐对间。清似高人还静女，逸如秋水与春山。
珊瑚低挂摇冰茧，蝴蝶双飞弄玉环。倚醉夜深香冉冉，不知明月照柴关。
漳南望断客愁新，往事悠悠起战尘。地下奸雄无用处，别时歌舞可怜人。
河声入梦俱成泪，草色生秋不计春。欲向西园访公子，夕阳黄叶落纷纷。
昼坐高斋初放晴，当门山色背南城。花飞苔径日千点，蝇打低窗时一声。
病后客怀多寂寞，梦中人事最分明。十千买酒醒还醉，醒学灵均醉步兵。
归见庭花一地红，沉吟方恨昨宵风。已无鸿雁来从北，空遣伯劳飞向东。
溪色静同诗寂寞，月痕斜与梦朦胧。褰裳岂惮香山远，更有仙山在海中。
葱青佳气百盘间，先帝神游杳莫攀。金甲风云飞铁骑，翠旗星斗乱青山。
祠官秋傍螭头泣，谒者宵催豹尾班。沾洒年年趋走地，孤臣何处望龙颜。
玉牒名高代小侯，尺书遥问鹔鹴裘。日摇花影开朱邸，河转波声满白楼。
积雪空歌梁苑夕，浮云不断蓟门秋。汾阴只道扬雄赋，七略何人更姓刘。
才子今为都讲师，曾将奏牍上彤墀。书题京口三山长，工问延陵十字碑。
苜蓿有官无饱饭，茅柴何处不堪诗。竹西尚记缁帷在，江上寻君自可期。
登高闻汝在关城，重镇今屯十万兵。霜角晓声临虢略，露盘秋色傍秦京。
千山白雁书犹寄，一院黄花径欲成。独笑太行为客久，旌旗遥望亚夫营。
竹使符分肃五驺，王程宁得少夷犹。算缗已重司农省，出牧仍封讨虏侯。
百粤风烟开象郡，两江营垒接龙州。北来上计应能最，斗酒期君汉苑秋。
年少登坛气已雄，翩翩名字起河嵩。儿为谢琰尊安石，家有苏瑰号许公。
丹穴翔鹓皆似凤，青萍结佩自成虹。鼎门日望风云色，橐笔应来直禁中。
十里玄湖背郭斜，马头片片落山霞。荒渠早下昆明雁，小籞秋开御宿花。
蘋末悲风摇枉渚，芦中轻舸出平沙。乐游旧事那堪问，惟有长楸起暮鸦。
西园飞盖几人同，寒色苍茫几席中。城雪尚连芳乐苑，阁云曾傍建康宫。
可能宾客逢荀令，未许风流减谢公。斋里虎头金粟影，杜陵从此忆江东。
为赓白雪郢中词，坐久寒生风露时。万菊绕筵秋不老，几人耽酒月偏迟。
怀同旷逸山云度，道在行藏野鹤知。应惜衰年荐仙味，西来碧藕自瑶池。
危楼缥缈倚云成，西望名山势若平。太液扬波晴亦雨，天门返照夜还明。
相逢李杜饶新句，几遇金兰感旧盟。安得乘风凌绝顶，紫霄长听步虚声。
郊行几度驻江干，江上多君赋考槃。苍翠松姿春不老，蔚蓝山色夏犹寒。
开尊重引探奇兴，投辖还兼舞綵欢。共向隆中占象纬，弓旌行指卧龙滩。
隆中抱膝许寻盟，紫诏俄传出禁城。画省移官新主意，草庐劝驾故人情。
逢春弱柳迎旌旆，对月芳樽倚鉴衡。照乘隋珠携满袖，知君蚤晚献承明。
高薄层霄礼上玄，徘徊回首笑尘缘。烟生万壑疑无地，云散孤峰忽有天。
虎豹关开风送入，丹铅灶冷火迷传。榔梅似是真消息，独立苍茫思渺然。
一麾十载浪难平，此去安流万里行。尽日关心盐铁论，几时回首凤皇城。
葵榴满路风烟好，李郭同舟藻思生。九曲河流终到海，飞腾蚤慰故人情。
休沐同游江上村，寻春徙倚到黄昏。舟车远望兼南北，星月平临互吐吞。
傍水花阴侵座入，当檐山色伴云屯。相逢莫作乘桴叹，兀坐中流过海门。
荆树相看不记年，耽诗共咏鹡鸰篇。谢家得句饶春梦，杜甫多怀但昼眠。
海上池连芳草畔，天涯云在夕阳前。故园招隐冯谁赋，难弟风流亦谪仙。
行春单骑出郊堤，风雨更阑鸟道迷。但使闾阎无犬吠，何妨林野对鸡栖。
贤山梦寐惊钟斗，浉水潺湲动鼓?。莫道随车饶大泽，主人馀润自东西。
簇锦传灯照眼明，兴来披豁总关情。观风转向云岩下，得侣何妨鸟道行。
辟谷山中容我住，采芝方外有僧迎。逢人说尽金银气，谁向空门问此生。
出郊为访志公林，塔影还从静室临。象外涤襟泉有德，阶前鼓掌地成音。
忽闻鸟韵惊迷性，漫倚松涛试定心。幽寂偏宜驺从去，独留明月伴讴吟。
太古神君眼如电，悠悠下瞰迷方面。凿开混沌施赤轮，楗旋万古摩天健。
明星无明黯苍茫，仙山人世俱荒唐。忽然碧海生金柱，百怪屏迹群魔藏。
先生握发谋端倪，非南非北还非西。盘据青阳俯生气，棼楣崭出隳虹霓。
长风淡沲吹香陌，桃叶蓁蓁自春色。白云无数宿檐端，长啸一声天地窄。
一分新涨入花丛，醉眼摩挲认短篷。独鹤欲飞心万里，几人相送意千重。
彼苍俯仰求无愧，吾道蹉跎尚未穷。数尺?毹春睡足，不知天际棹歌风。
白鹿呦呦亦几年，真儒挺出此开先。斯民没齿宗先觉，吾道垂光映后天。
秦汉以来千百载，颜曾之后两三贤。谁将幻语惊聋瞽，谬指他途作正传。
渠柳梳风麦涨陂，鸟乌含哺疗雏饥。劝农使者驱车急，正恐回回眼下迟。
阳羡山人骨不凡，餐松绝粒栖翠岩。爱君不惜致筐篚，自诧仙家风味酣。
归来画省青春好，落花细细兼幽草。数瓯啜罢萧爽多，渐觉沉痾去如扫。
赤箭青芝世所珍，宁知此物妙通神。神农本草偶遗略，欲著新经开我人。
一炉一鼎深相结，水火中宵犹未灭。兴阑高枕神气清，片月孤梅幽梦切。
亲函玺绶赐王侯，百二秦关亦壮游。华岳三峰天外落，洪河一苇日边流。
星潢色动金城夜，鼓角寒生玉塞秋。咫尺昆崙应可问，乘槎莫到海西头。
蓟门千里下荆门，别意乡情共一尊。好向春风种桃李，花开正近武陵源。
磊磊白石清溪深，柳花漫天晴复阴。扁舟罢钓自来去，无人更识沧洲心。
素质渐沦浮蟹眼，绿尘初瀹映娥眉。一杯漱入枯肠里，尚忆思成禅诏时。
忆昔秦淮桥上游，绿槐垂穗正宜秋。燕飞不记乌衣巷，水满微分白鹭洲。
北阙晴云常冉冉，东山斜日自悠悠。风流谁是今安石，惆怅苍生独倚楼。
结庐不托桃李场，罗浮村畔孤山阳。疏窗影落一枝瘦，虚室风吹千斛香。
烟壑霏霏来暝色，湖波渺渺动晴光。江南应得春意早，折寄无妨驿路长。
往事苍茫不可寻，东风吹雨昼阴阴。精魂拟共湘波怨，遗恨长留越客吟。
赖是圣朝回汉甸，只今邦计仗南琛。舂陵佳气中兴日，借取当年义士心。
名园春事动招寻，一骑萧萧细雨侵。最爱草亭西畔路，玉兰花发石潭深。
万顷烟波接杳冥，双峰如阙控重溟。草藏宋血还馀碧，浪洗胡尘尚带腥。
鱼腹有灵迎玉玺，龙髯无地树冬青。中原极目今戎马，凭吊先朝一涕零。
淮海新承吐握馀，为怜声气枉高车。驴儿背上频惊诧，今日从君读异书。
扬舲挝鼓发江干，变徵声高七月寒。夜竹可能知大汉，日边何处是长安。
杯因惜别兼贤圣，策为忧时杂管韩。燕石自惭仍跃冶，归来休笑旧儒冠。
物外怜君万虑宽，才名三十旧登坛。山中采药萝为服，竹里题诗箨作冠。
岂为漂零身转傲，向来肮脏路逾难。朱弦且莫誇高调，任是沾裳未可弹。
淩晨带月出江东，牛首山高树暝濛。夹路香飘花柳外，满怀春在画图中。
挺身镇俗常留石，奋角腾云半倚空。游赏未须愁日暮，天留霞彩照人红。
懒于尘土混沉浮，羽服飘然物外游。洞里乾坤真是别，桂花开尽不知秋。
三日斋居一片心，分明诚积动高深。甘霖喜极新亭记，倬汉虚惊大雅音。
气转风云争鼓舞，声喧凫鸭乱浮沉。江南五月梅天惯，几度晴明几度阴。
云垂钟阜远峰孤，雨积秦淮总是湖。困湿饥鹰将曳地，惯行老马亦迷途。
月离乌毕千年验，天泻银河一派俱。却忆当时洪水患，可能垂警到今无。
三载南巡脚未休，一航上海信潮流。简书刚为军储急，丝茧谁宽里巷忧。
事到安排良独苦，意无贪恋更何求。悠悠莫惜兹行役，吾道沧洲尚远游。
曲江原是吾乡邑，何事荆州有此楼。祇为道随伊吕进，不辞身向郢都游。
波连江汉云横晓，野入齐梁雁度秋。珍重晦翁曾有记，今人常望古城头。
本是冰霜玉殿栽，谁移春信郢江开。天边霞彩初分派，仙府丹砂暗换胎。
直以河图占造化，剩于鼎鼐认贤才。于今忠赤枝枝盛，从此辉光日日来。
一阳初动生意微，悽风苦雨何雰霏。不须缇室试葭管，已验时丰与岁饥。
剥复阴阳催短景，乘除天地见深机。时平酒贱且勤买，醉后省知人是非。
冬雨连宵又彻明，冥冥天意未开晴。游丝结阵巡檐落，银竹摇风傍砌生。
声乱柝鱼惊旅梦，湿欺谯鼓断残更。仰天欲借冯夷力，一洗浮云万象清。
绿酒离亭雁北飞，送君南国理春衣。明朝马上逢寒食，可是还家不当归。
才子腰横北斗文，燕山匹马动穿云。春明门外人千里，后夜池塘好忆君。
翠岘峰前画水边，相携胜地似平泉。容台先生形似鹤，禁林学士性如弦。
政喜典刑存故老，从教谈笑挟飞仙。良辰胜集何能继，他日应须话往年。
便佳楼上忆凭观，万里风尘正渺漫。拟谓江湖长结社，岂知京国久为官。
华勋未上麒麟阁，白笔叨簪獬豸冠。几度怀君清不寐，乌台霜月五更寒。
花县宁亲著綵花，松陵回首念荆扉。乡心正逐吴云断，离思偏逢朔雁稀。
丘陇蓬蒿随处没，边头风雪几人归。明朝疋马姑苏道，遥望松楸入翠微。
先朝金马重文章，三十余年适瘴乡。共羡史迁飚石室，谁怜贾傅老潇湘。
披图月就金陵堕，飞梦云牵玉垒长。方外游踪元不系，欲将瓢笠问江阳。
密林长夏集衣冠，洛社风流异代看。鸳序人归曾不晚，鸥盟老去许谁寒。
山连睥睨青临阁，水带檀栾净倚栏。尽日从容文酒乐，冥冥天外托飞翰。
金梁迢递接西城，晓骑腾腾踏月明。素魄随人如有意，馀光伴影最多情。
尘昏宝镜轮蹄动，树堕冰轮鸟雀惊。却忆彤庭朝谒处，几番拥笏候鸡鸣。
覃怀名胜肃风烟，仙使轺车春草前。山抱虎牢看作砺，树蟠狐岭若从天。
歌风不独思商俗，为命今应继郑贤。归道霜驱应便发，建章宵几正筹边。
林下春风迥绝尘，天涯旧路独伤神。长船载酒官河夜，芳草怀人楚水春。
应学杜陵寻北郭，兼逢小阮作南邻。嗟予忝出皇华使，犹向河边咏伐轮。
契阔堪嗟岁屡迁，京华邂逅倍凄然。连床正喜谈亲谊，对酒俄惊醉别筵。
爵秩涣颁归令子，功勋尤愿继前贤。悬车投老寻乡曲，三径重开乐暮年。
虎头将军图画奇，成都待诏功名迟。春风草草拂衣去，投老相寻知几时。
冥鸿杳杳碧天秋，虞人网罗空复求。朔地苦寒江渚燠，常时虚拟稻粱谋。
青门挂冠春欲暮，白首放歌江上归。野老相逢话朝市，龙飞天子正垂衣。
老子田园归兴豪，已将功业付儿曹。庭中手种梧桐树，他日朝阳看凤毛。
莲叶田田溪日曛，竹竿袅袅白鸥群。水南即是长洲苑，杳霭歌声穿暮云。
东观鸡号风雨冥，十年通籍绾银青。栖栖不向故山去，兀兀穷愁何以醒。
秦州石经半埋土，藓剥苔封谁为开。凭君觅取吴中本，江上云帆日往来。
东殿传经蚤有声，南曹解组晚犹荣。翰林旧学推诸老，吏部新衔冠列卿。
恩锡龙函归兴好，名留鳌禁宦游成。高风直并吴淞水，长得馀波及后生。
风引钟声落大溪，行厨酒尽夕阳低。斗杓斜坠阑干北，涧道横分略彴西。
云杂天花银叶舞，门排行树宝幢齐。普香世界青山绕，一路烟霞送马蹄。
江城开近白鸥沙，帘幕风凉秋满家。昨日邻姬新压酒，小槽一夜落莲花。
细语呼人远不闻，水光摇荡石榴裙。一身肌骨无多重，欲入荷花化彩云。
银瓶浇茗漱春酲，倚遍雕阑睡未成。灯火谁家庭院里，樱桃花下尚吹笙。
香尽铜炉火不增，一床寒被卧春冰。不知明月将人梦，去落红楼第几层。
宝树林中避世情，琴囊长挂白云层。蒲团学得枯禅坐，合作东轩长老称。
茶炉吹断鬓丝烟，借得禅林看鹤眠。不道秋风何处起，一堆黄叶寺门前。
鱼网无功补蔡侯，蜀江不洗薛涛愁。教儿昨日翻诗稿，书破芭蕉数幅秋。
繁花落尽莺声老，汀洲绿遍王孙草。百尺游丝拂地轻，一炉沈水披香早。
长门深闭金锁合，小殿清幽玉阶扫。遥见朱衣小队来，隔花低唱风光好。
檐铁铿风春梦醒，紫绫缩脱冰肌冷。瀼瀼玉露下空阶，半窗月弄庭花影。
含颦起视牛女星，春山黛簇秋波凝。阑干倚遍不成寐，凄凉何处軥辀声。
短蓑宿雨晞残湿，一竿深坐矶头石。捲纶归去踏莎堤，笠影斜翻半山日。
红杏桥边有酒家，将鱼换酒不须赊。醉倒竹根呼不醒，梦魂随月入芦花。
山寺遥闻白虎蹲，望中烟树小江村。台游麋鹿歌声尽，土蚀雌雄剑气存。
霸业已销无限恨，吴宫空吊未归魂。凭高向晚孤吟处，凉月疏钟隔水闻。
银钥春开虎豹关，万方拜舞玉珊珊。银河露湿金茎柱，宝炬光摇玉笋班。
风落钧天门左角，云扶帝座殿中间。欲知盛世无为意，退食夔龙纳谏还。
陈情有疏叩天关，两地乡心一日还。京口新阡多碧树，滇南旧业半青山。
潮声暮雨龙江上，云影秋鸿马鬣间。行处莫耽诗景好，群仙相候紫宸班。
国马曾闻大仆申，年来蕃庶倍于寅。成群食野朝连雾，奋鬣追星夜达辰。
紫塞休兵忘汗血，雕题控辔正咸宾。也知今日祥光动，散作天闲化育春。
上元恩典岁重申，赐假经旬日自寅。万井笙歌宫间羽，九街灯火夜为辰。
都人踏月真成队，国士观光合用宾。明旦上林花一放，暖风先报玉京春。
三年两疏乞归休，诏下金门复谕留。华发自知才力减，素餐深负宠恩优。
心悬北阙中天日，梦绕东篱故国秋。且倩抟风南去雁，传书先到众芳楼。
战马嘶风猛欲驰，秋郊酌别驻金羁。席前云拥尚书履，阃外霜飞大将旗。
虎豹生威分队处，牛羊争献聚降时。明朝露布闻当宁，韩范勋名更许谁。
门墙咫尺犹千里，忽有诗筒月下过。云锦织成花满轴，天机借得玉为梭。
脩篁枝上巢丹凤，流水桥边戏白鹅。此地相思无限意，不知春景为谁多。
泚笔沈吟落叶秋，故人无复见南州。半毡分后心如醉，双剑看来泪自流。
翰苑有章青史重，定山无主白云愁。试披旧槁寒灯下，一道祥光射斗牛。
天花盖地未全销，腊去春来又几朝。家近禁城银铸戺，舟横野渡玉铺桥。
我居斋馆心如洗，君倚吟床思欲飘。灯下喜闻三白调，愿将嘉瑞献中朝。
凤台一别四经秋，羡子投间未白头。鸣佩庙廊辞主去，横金乡国侍亲游。
春山览胜云随骑，夜榻延宾月满楼。为问濂江江上景，几多烟雨暮归舟。
岁寒溪上送寒溪，几箧经书一小奚。诗草百篇涵月露，文光千丈贯虹霓。
官亭榕树盘根古，客路梅花吐叶齐。拜舞高堂亲寿日，伫看徵诏出金闺。
三晋云山西爽开，犹凭呼吸近燕台。时依朱邸陪仙仗，喜际青阳进寿杯。
铃阁雪消春草长，牙旌风急暮笳哀。葵心欲逐桑乾水，萦绕金河辇道苔。
安邑分携几十年，中间会合总茫然。华灯每忆连珠玉，绮席空怀醉管弦。
顾我已添新白发，知君犹拥旧青毡。却惭频岁叨天宠，怅望丰城剑气边。
胡天杳杳夏吹风，凉雨濛濛夜已空。梦入梁园樵采路，觉来身在戍楼中。
落日长原独客行，郊园暑歇正新晴。林悬宿雨千村似，禾入凉飙四野平。
尊酒笑从田父饮，柴门静识古人情。翻愁人拟陶元亮，前径初无五柳名。
江水江花只自春，不知容易解愁人。山川寂寞衣冠泪，今古消沉简册尘。
草草逢人空识面，匆匆为客莫容身。十年忧患谁相慰，赖得君家是近邻。
听到人间宁戚歌，马周无病谢常何。江边野艇眠依竹，日出东山催着蓑。
自古或由诗入相，如公真有口悬河。山楼尽日同挥盏，花落黏樽晚更多。
江上秋风吹客衣，江边把酒对斜晖。江鸥不解离人意，故作三三两两飞。
远持使节下钱塘，科目人才自异常。造化功能劳采录，山川人物仰辉光。
满船明月吟边趣，夹道梅花到处香。指日还朝应显擢，好输忠荩佐虞唐。
裘马当时满汉关，故人谁不羡红颜。只今湖海穷相傍，可道风尘老自闲。
伏枕此身惟浊酒，拂衣何处不青山。与君俱作漂零客，容易今年断往还。
碧草重门似瀼东，十旬休浣度春风。归心桂树生江浦，渴病金茎出汉宫。
斗际龙光元是剑，杯间蛇影自为弓。知君早鍊神仙骨，且向尧时作侍中。
云山虽近不相亲，草色烟光各自春。君欲读书我从仕，何曾真作看山人。
江流千顷蹙云烟，楼阁虽高不似前。画板朱檐遮取尽，争教容纳好山川。
两家稚子共追随，似我与君初上时。松老石攲楼亦换，可容玄鬓不成丝。
刈尽黄云夏日长，村庄晒粟妇人忙。剧怜汗透罗衣湿，未敢偷閒纳晚凉。
閒来缓步到池塘，风送荷花扑鼻香。村女不知花更好，为贪莲子摘莲房。
公馀贪对好溪山，一局棋枰客未还。门外绿阴凉似水，松根牛卧牧童閒。
户税徵馀又水租，拔钉钱出几时无。迩来识得农家苦，欲绘豳风稼穑图。
声声催发上林枝，春日唐宫秘戏奇。羯鼓未终鼙鼓动，海棠忽到落花时。
萧萧羸马向天涯，一片黄尘满面沙。记得去年春雪里，白云庄上看梅花。
每看秋水忆临波，况值天孙夜渡河。衣上馀香怀贾女，竹间残泪怨湘娥。
书从蓟北传来少，梦到江南别后多。二十四桥桥畔月，不堪重听绕梁歌。
独上城楼望八荒，神游霄汉入微茫。轻云带雨来高阁，落日随乌下女墙。
万里故人怜远谪，千家砧杵断愁肠。长沙未有归朝计，老向天涯各异方。
芳村渺渺带平沙，桑柘阴阴一径斜。老去更堪身在客，病馀方觉眼生花。
虫声入夜惊秋早，雁影冲寒冒雨斜。西望故乡情不极，白云飞处是吾家。
云雨巫山梦已阑，衰容羞向镜中看。歌成纨扇秋风冷，舞罢霓裳夜月寒。
玉箸暗垂今日泪，金莲空想旧时欢。閒居寂寞谁相问，帘捲黄昏独倚栏。
四月天山雪未乾，同云万里白漫漫。月临虎帐晴光薄，风飐狐裘曙色寒。
尊酒对灯稽岭北，孤舟飞梦剡溪湾。愿令一洗边尘净，疋马宁辞道路难。
怜君家住积金阳，海树层层出上方。山倚洞天多翠削，窗窥禅月更清凉。
市喧不到松间枕，瀑水遥添竹外觞。何事缁尘淹陆羽，梦回泉石几徜徉。
一登亭上一徘徊，仰止高山倚上台。星斗至今犹北向，江流自昔尽东来。
好音隔叶空黄鸟，古刻横阶半绿苔。千载文光长耿耿，当年佛骨久尘灰。
草玄亭子白云关，心与岩花谷鸟閒。第五名尊骠骑上，于陵身老桔槔閒。
春祠太乙逢初度，昼鍊青阳得大还。白日飞翰容易见，铜官玉女本仙山。
荏冉还家子念宽，闲居万事总承欢。欲撝曦驭池重浴，肯任春光指一弹。
园蓛供甘林笋紫，庭花迎笑海榴丹。朝朝问寝华堂启，宝鸭祥烟出画阑。
艰难百战戴吾君，壁垒东南气厉云。死去仍为朱氏鬼，精灵常傍孝陵坟。
一瞑纤尘不挂胸，惟哀耋母暮途穷。仁人锡类能无意，今古由来孝治同。
夙训诗书暂鼓征，而今绝口莫谈兵。苍苍若肯施存恤，秉耒全身得所生。
帝念可渠惟慎庸，谫才承乏赴追锋。六年鞅掌重瞻衮，千载休光叨攺容。
敷奏兼垂明试意，都俞莫罄对扬悰。从今捐糜寻常事，蹇蹇犹虞歉靖共。
乍辞阊阖捧天书，澍满郊圻柳拂渠。灵雨总关明主德，恩膏先到使臣车。
玉糈艘驶桃花水，绿野讴闲柘影锄。咨命亲承何以报，愿敷圣泽遍青徐。
疏瀹惭无宛委书，九天雨露润河渠。槎从泛汉分来锦，橇假行堤化去车。
燕岭稠云迷塞雁，卢沟新涨漾春锄。安澜定制支祈锁，问岁今逢在执徐。
甑无半菽突无烟，苜草何堪佐果然。谁是开仓追没黯，空教遗种诵张骞。
祗因救死宁茹苦，只恐含悲讵下咽。食寄荒原栖在路，行人那不泪潺湲。
神工手擘尚留痕，中导江流势欲吞。蜿蜒山腰人数点，缤纷露脚瀑干喷。
石潭鱼戏鬐堪鉴，木末莺潜调自翻。处处桃花浮涧出，不知谁是避秦源。
才见槐疏叶又菲，同游京路不同归。三江秋水征人棹，九月寒砧客子衣。
家远祇应凭梦到，时逾多觉赏心微。欲知燕地羁栖苦，看取塞鸿岭外飞。
曾持绣斧事澄清，暂辍班行佐尹京。总为希仁能镇物，况来唐介有先声。
万年宫阙瞻丰镐，六代江山入宰衡。去去望之非久外，安排台鼎望功成。
径寸骊珠夜色悬，衣裳楚楚画堂前。抽毫异日兰台坐，会学盈川赋浑天。
垂柳垂杨千万条，春风留客董娇娆。他时怕唱清江曲，二十年前旧板桥。
三百阑干浮碧空，笙歌缭绕暮云中。天香夜半广寒落，错认银桥在月宫。
甲第新开上苑边，满堂花色照婵娟。醉携如意阶前舞，七尺珊瑚碎画筵。
漕府楼船锦缆浮，玺书重召汉萧侯。金堤盛夏飞刍拥，玉节芳春露冕游。
八座云霄元北极，两朝舟楫自中流。储胥总是材官护，国士谁堪幕下收。
近臣肃穆谒明光，冠佩行随鹓鹭行。花发掖垣催视草，日趋黼扆待含香。
石渠早下诸儒诏，宝鼎同称万岁觞。知尔不徒工染翰，应逢停辇答君王。
太乙经秋驻赤霞，石渠开晓待皇华。龙墀捧日翔仙掌，鳌禁含香识汉槎。
万里鹏溟遵六月，百蛮鸡诏散千家。明春傥借书云笔，臣里杨庄莫漫誇。
琅琊山色照滁州，乘兴因君次第游。揽辔飞泉随马足，开尊明月出峰头。
诸天上下慈云合，万壑烟岚古树浮。欲到穷崖问遗迹，断碑芜没不知秋。
忆别池塘秋又过，王孙春草竟如何。鸰原落日迷芳杜，雁浦西风怨绿莎。
梦里青山空落泪，愁中白石共谁歌。故园好为栽松菊，野兴年来五岳多。
王孙归路草萋萋，落日青山失旧蹊。直道未应行不得，鹧鸪何事向人啼。
星轺尽日短长亭，石路崎岖此暂停。山匝万重高拟蜀，水盘千折急于泾。
香风细落桐花白，宿雨新收麦甲青。南去询咨何所补，皇华深愧读葩经。
青葱初向烧痕分，陌上池边积渐殷。风落繁英舒蜀锦，云连远岫蹙湘纹。
佳人斗巧披香径，狂客挥杯藉夕曛。不待蛩吟秋露冷，閒眠先自惜芳芬。
东风芳草正芊芊，匝砌铺茵亦可怜。叠翠不当车马径，生香偏近绮罗筵。
蒙茸雅称游人坐，葱茜犹宜醉客眠。想见明公行乐处，只疑身在碧云边。
暮云飞尽碧天长，万里横斜字一行。月白夜寒风力劲，断文零落下潇湘。
东华晴色动春朝，谷口云开雪尽消。四面好山青绕郭，一溪流水绿平桥。
鸡鸣草店炊烟乱，雉雊桑田土脉饶。白石如粳闻可煮，茂陵人去讵能招。
作相亲藩擅德音，莼鲈忽动故乡心。匡衡去国多遗草，疏广还家有赐金。
绿野雨晴花雾煖，沧江月白水云深。悬知报主心犹在，清梦还应绕禁林。
寒湛虚明耿夜光，朝来片片过宫墙。轻如柳絮还应湿，白似梨花秪欠香。
风韵每怜飘处好，词情偏觉赋诗狂。玉堂此际清如许，不数豪家乐醉乡。
六花飞舞乱西东，一白茫茫路不通。闭户高眠穷巷客，维舟独钓破蓑翁。
川原缭绕疑琼岛，草树高低见玉丛。最喜丰年先有兆，来麰生意已无穷。
嘘煖东风晚更微，瑶天皓月正光辉。华灯万盏楼头下，火树千枝望里飞。
宴集衣冠开玳瑁，诗成咳唾落珠玑。迢迢良夜春如海，不醉樽前肯放归。
金盆沐罢水沈香，谩解双鬟趁晚凉。蝉翼轻盈笼薄雾，鸦翎闪烁出残汤。
凝脂翠缕风前滑，窣地青丝镜里长。恼杀多情惊一见，似曾行雨下巫阳。
步辇乘春古道平，一村才过一村迎。杏花雨细沾衣润，杨柳风和拂面轻。
山势东连秦岭阔，河流西下渭源清。前朝胜槩豪华地，知逐沧桑几变更。
别时叮嘱忍能忘，忆着潺湲泪万行。复恐老年悲太甚，痛来无奈骂疏狂。
草深北岭暗寒烟，白骨无人瘗九泉。留得虚名诗满箧，可怜乱后落谁边。
我所思兮在曲江，帽峰杳杳开书堂。左僯元公亦偶尔，太极心性图相光。
静倚芙蓉以当妓，光风霁月谁能量。我欲往居报郴阳，六邑之士来翱翔。
忆在梁园诗兴发，康王城北见黄河。信陵公子萧条尽，白发侯生感慨多。
落日酒酣提剑舞，中流风起扣舷歌。十年徒侣仍稀阔，袅袅行云奈尔何。
文皇有意筑燕城，隔断祁连百万兵。宫阙九重悬象魏，河山千古奠神京。
匈奴近入云中塞，大将谁屯细柳营。总制独推少司马，不知烽燧几时平。
白发交情自布衣，非关出入在黄扉。痴儿生死劳恩及，老泪纵横岂浪挥。
万里云霄心转切，五更风雨梦初归。有时倚杖看台斗，无限清光近紫微。
好奇无奈洛原子，蹑屐去登西华山。悬石独沿铁索岭，浮云笑指玉门关。
身浮万叠烟霞上，语落三峰紫翠间。欲唤谪仙沽一醉，旗亭秋草雨斑斑。
万户秋风砧杵哀，殊方今夕故人来。竹间凉露潇潇下，楼上浮烟细细回。
地僻柴门无过客，家贫樽酒有馀杯。疏帘碧簟须同醉，明月青天为尔开。
东阁当年共词赋，嗟尔分曹违素心。绣衣持斧郡国动，桃李无言蹊径深。
烟际乘舟去袅袅，云边望阙常阴阴。汉官独重二千石，行路不难休苦吟。
巴城寂寂带江楼，城下清江不断流。鸟道入云通白帝，渔歌终日起沧洲。
英雄不废严颜庙，割据深知汉主忧。修竹早梅俱有意，少年春复与同游。
迁客当年去国时，西风洒泪满瑶卮。屋梁夜月怀人梦，一日三秋采葛诗。
淮海苍茫归棹久，山林疏散入城迟。考槃徐孺今谁是，下榻陈蕃荷尔私。
壮夫生世岂无家，宦海乘桴未有涯。新筑传言丹荔好，故山回首白云遮。
庙堂正尔需才俊，雨露今看沐宠嘉。霞艳早裁西蜀锦，春风先到上林花。
二月川江江水平，阿咸东下鹢舟轻。囊无宦路苞苴浊，心醉名邦胜概清。
骨肉一门惟见汝，江山万里若为情。到家倘有亲知问，应说还惭赵抃名。
非沙非屑迥无尘，六出天然剪刻新。积路崎岖妨过客，扑窗撩乱恼吟人。
看来楼阁疑铺画，飞入园林似放春。酒伴高阳尽凋落，小炉榾柮自堪亲。
片片飞来影半潜，润回阳脉底须嫌。樽空谩用春衣典，炉冷频将宿火添。
带雨缤纷轻着砌，傍人零乱巧穿帘。也知内翰多清兴，愧我徒将剩馥沾。
结阵凝团乱拂衣，即看突兀碍林扉。金牛去后埋空岭，黄鹤飞来失钓矶。
几处笙歌方沸郁，数村烟火正依稀。蹇驴破帽长安客，日暮冲寒尚未归。
老来黄鸟更愁闻，两度春风不见君。书到日南心万里，碧鸡山下有停云。
别后星霜远寄声，滇南何意念狂生。千山不隔三秋梦，片月高悬万里情。
江海战馀仍走檄，渔樵业废半知兵。秣陵形胜劳长望，自古艰虞好著名。
侵星晓发渡淮河，落叶迎霜拂马过。远山残烧明如月，旷野浮烟涌似波。
潘岳正伤年鬓改，杨朱堪叹路岐多。劳劳半世成何事，欲向岩栖制薜萝。
舜画衣裳合命垂，上林肺渴倩谁医。可怜凤友鸾交夜，不觉钟鸣漏尽时。
真逸头颅青未改，隐侯腰带瘦频移。眉尖今古愁无限，消得樽前酒一卮。
功力延年本草收，忍将轻易换凉州。我家家后林塘晚，谁惜西风一架秋。
英豪相视一杯中，笑向金銮顾紫宫。貂作当年知己具，靴留千载侍臣风。
青帝长门尽日幽，烟光欲去倩人留。不妨春月平分夏，所畏花时忽近秋。
自在诸花莫太狂，无情风雨绝须妨。春方泛爱难孤倚，客有馀心欲细商。
八千里外始乡关，乍听乡音慰客颜。几夜梦依双膝下，征衣频拂念途艰。
往事空劳记百千，时光或许认当前。山头雨散收云髻，石发春馀隐翠钿。
荀令香销宜远遁，虞姬草化孰长怜。且依木火相生日，看尔炎凉各异天。
芳芳相竞满幽池，洒露凝烟百艳迷。风散萍开菱镜出，美人相对晓妆齐。
旭日初临光倒送，愁红倚碧看疑梦。含思伫立更摇情，洛浦微波纤袜动。
遂使云霞共蔚蒸，酡颜当午醉薰凌。惊香叹色人徒尔，宜夏伤秋此独能。
清姿丽质果何如，由来外矗本中虚。不是居污终不污，谁许冰心一片馀。
高子波澜自老成，吴郎神彩独纵横。他年并出延津剑，遥见星文动洛城。
日华朝映彩云西，红树青山望不迷。罝网合围笳鼓振，戈矛分队羽旄齐。
欢呼春动三军色，腾踏风轻万马蹄。侍从如云陪乐事，郊原霜净不沾泥。
行尽西江是上犹，南来五岭入云浮。官曹不厌诗书冷，风物且为山水留。
虚市早春梅子大，畬田初夏稻花稠。公馀我欲烦骑马，一访张公铁汉楼。
先生英骨葬蓬莱，幽思凭高不易裁。荒岁无穷春易老，清明将近雨还来。
皇天自失包胥定，泉坏谁兴伯道哀。寻乐斋前数株树，月明空有鹤飞回。
君此卜居君亦足，空村无人山多木。参差芭蕉丽晨旭，新叶新心递相续。
竞晨登登闻隔竹，东邻老人事幽卜。瓷瓯瓦盆不供俗，我不到门此翁独。
南山面目偶然同，又向人间见此翁。碧罗窗下一杯酒，犹胜良宵梦里逢。
此老若是石曼卿，此山便是芙蓉城。高歌独控青骡去，是有风流万古情。
几年沧海一碑成，身后何须叹不平。天遣老兄生少子，千秋寒食祭公茔。
肩舆轧轧傍湖弦，贪爱春光在客先。山色忽开心里景，湖波摇荡镜中天。
梅花惯识林和靖，樽酒堪呼李谪仙。一勺山腰泉未试，迫人诗思满云烟。
久速那能见事机，西风吹逐马蹄飞。红尘十丈应饶我，绿水三秋更浣衣。
浅渚轻欧时泛泛，淡云疏柳晚依依。漕渠湍急人争渡，閒看归樵对落晖。
凤凰台上望分明，白鹭洲连白下城。好景未忘崔灏句，此楼谁扁谪仙名。
一樽留醉任人里，千载来歌越客情。纵步危栏虽百尺，天阶犹有未趋程。
郯城胜迹几龙门，此水聊堪一试竿。钩饵颇嫌沂沐泄，钓丝閒引月星寒。
苔矶坐煖湍仍急，铁笛声沉夜已阑。何处投纶堪尽兴，东溟长笑海天宽。
闻道蒙山风味嘉，洞天深处饱烟霞。冰绡碎剪先春叶，石髓香粘绝品花。
蟹眼不须煎活水，酪奴何敢斗新芽。若教陆羽持公论，当是人间第一茶。
寂寂骊山锁夕晖，我来不觉泪沾衣。幽王烽火娱褒姒，唐帝温泉浴贵妃。
芳草有情空自老，落花无语为谁飞。春来绣岭多啼鸟，似对行人说是非。
几经破虏战场中，回首微劳总是空。乐水我常惭智者，移山谁不笑愚公。
闲来爱饮三杯酒，老去羞谈两石弓。虚负圣恩无以报，葛衣何敢怨凄风。
倚遍曲阑愁似海，满庭风雨昼冥冥。呼门有客怜孤注，竞醉无人问独醒。
离恨春随芳草绿，归心暮入远山青。旧时学得幽兰操，弹与钟期一段听。
野岸平芜接暮烟，离人初上卫河船。沽来酒薄难成醉，钓得鱼多不用钱。
云破月移沙际树，萍开风动水中天。吟馀斜日孤帆外，閒听渔歌自在眠。
妖血流红古道傍，翠华西幸悔淫荒。凄凉旧事空尘梦，冷落残魂送夕阳。
自昔玉颜多贾祸，至今黄土尚馀香。锦绷绣袜休深咎，廊庙非才更可伤。
晚钟孤寺背斜曛，草径閒随曲径分。一水尽头僧钓月，万松深处鹤巢云。
花心已谢春将老，山影初圆日未曛。马首紫藤吹不断，满怀诗思乱纷纷。
蚕丛为族竹为王，越巂犍为达夜郎。今日櫜弓亲享贽，武侯铜鼓汉金铛。
士林哀些为谁吟，欲慰银台痛恨心。芸掩父书宁忍读，泪随乌鸟故难任。
牛眠地远山千仞，凤阁文雄字万金。他日陇阡重作表，想应松柏已成阴。
少年艺苑喜同攀，老别那堪两鬓斑。南国书来投佩好，西秦梦绕报琼艰。
微名我自惭鸡肋，早隐君应恋凤山。惆怅故人天际远，几时携手解愁颜。
使节南行代郡来，相逢文武尽奇才。将军韬略雄诸将，太仆文章照上台。
万里旌幢新节制，六经根本旧滋培。岂知萍水逢嘉会，倾倒尊前未似回。
满天流火揽行旌，江上逢君把袂情。为扫海岐松涧石，试弹孤剑雨中听。
何人袖里少明珠，借火持灯底事迂。若个红尘高坐客，不从尘外讨真如。
洪水为灾近半年，可堪峻岭束长川。颓流滚滚倾三峡，巨浸茫茫无一廛。
浪拍女墙威太甚，波摇官阁势几骞。端州孝肃精诚在，泡沫危城赖帖然。
万家鱼鳖一城孤，漂渺江村类泛凫。七月以来天未悔，三更之后鬼频呼。
元公诘旦祷弥切，太守连旬睡亦无。昭格由来回造物，蒸黎濒溺幸更苏。
朱弦促柱鼓湘灵，雾鬓风鬟下紫冥。万顷碧波明月里，曲终惟见数峰青。
花际相追不及呼，君家原是我归途。犹堪一夜蕉窗雨，便脱征衫问酒垆。
铜台遗令不堪悲，玉座犹怜歌舞时。怪得无情王处仲，一朝开阁散蛾眉。
谁握兵符驻六军，桥山龙去诀浮云。鲁连一笑无秦帝，燕鼎重归有乐君。
南蔡真人初建极，玉门飞将独空群。闻鸡试问烹雌妇，十载牛衣望紫氛。
客星三载出姑苏，翘首南云思转孤。忽尔羊城逢使者，顿然鲛浦至明珠。
篇章意气差强在，齿发神明可系无。君道丹砂勾漏好，倘能分贶及凡夫。
绝嶂西来翠柏残，片霞时堕汉臣冠。青天大岳云边出，落日中原马上看。
玉气重关开碣石，飞泉千折下桑乾。欲将凫舄翩翩去，花落天坛露正寒。
一骑遥冲雨色来，金门曾念旧蒿莱。含杯四座俱仙吏，授简三曹各赋才。
紫气丰城看射狱，丹砂勾漏待登台。春光倘忆成都客，人日诗篇海上裁。
新秋雨歇净庭柯，忆别其如明月何。客舍几回瞻玉树，仙槎好似泛银河。
当筵草色寒仍绿，近塞鸿声夜转多。莫道难兄怀不极，天边长赋郢中歌。
蓟门积雪九衢光，犹得相随酒榼狂。紫禁地分文学掾，白云天远尚书郎。
骊驹不用催官骑，鸾鹤偏能恋帝乡。此夜王猷好乘兴，他年无忆剡溪长。
寺主善为无米饭，病人要吃没钱针。皇都诗老多才思，收拾酸寒入笑林。
微雪初消月半池，篱边遥见两三枝。清香传得天心在，未许寻常草木知。
火焰山遥八百程，火光大地有声名。火煎五漏丹难熟，火燎三关道不清。
时借芭蕉施雨露，幸蒙天将助神功。牵牛归佛休颠劣，水火相联性自平。
白鹭群翻隔浦风，斜阳遥映树重重。前村一片云将雨，闲倚船窗看挂龙。
春光何处不迷离，江月江花带雨时。玉晕浮波千万里，檀痕浸水两三枝。
人行濠濮清辉湿，天入沧浪翠霭奇。若使扁舟乘夜去，暗香疏影更相宜。
生平正气肃朝端，胸次忠清世所难。忠似赤葵倾烈日，清如秋水挽狂澜。
时多俊乂无尸谏，人有萋菲幸骨寒。千古芳名光史笔，应留精爽照长安。
批鳞玉阙丈夫奇，正是风雷示变时。万死一生千古事，孤忠独立寸心知。
神飞琼海乾坤老，泪满江南草木悲。幸有圣明公道在，会看殊典敕名祠。
羲皇风度出明时，葵藿丹衷百世师。邦国乂安犹戮力，经纶未卷忽乘箕。
琼崖白雪封茆土，柱石青天树羽仪。昭代古良天下老，千年遗像镇华夷。
一年两度伐枝柯，万木丛中苦最多。为国为民皆丝汝，却教桃李听笙歌。
巴丘古县周郎庙，从祀甘黄共俨然。三国已兴吴社稷，二乔同泣汉婵娟。
漳河碧草迷宫沼，皖水青林绕墓田。盖世英雄瑜与亮，东风赤壁忆当年。
黄家渡西多好春，黄家渡上酒能醇。看花吃酒唱歌去，如此风流有几人。
夜合枝头别有春，坐含风露入清晨。任他明月能相照，敛尽芳心不向人。
秋风江口听鸣榔，远客归心正渺茫。万里乾坤此江水，百年风日几重阳。
烟中树色浮瓜步，城上山形绕建康。直过真州更东下，夜深灯影宿维扬。
柳花如雪满春城，始听东风第一声。梦里江南旧时路，隔溪烟雨未分明。
五丈原头动地鼓，魏人畏蜀如畏虎。将星堕空化为土，炼石心劳竟何补。
侯归上天多旧伍，羽为前驱飞后拒。忠魂不逐降王车，长卫英孙朝烈祖。
王浚楼船下益州，金陵怀古独称刘。千寻铁锁沈江底，百万龙骧上石头。
赋就群公皆阁笔，功成二子莫为雠。钟山王气千年在，不见长江日夜浮。
不是先生偏爱菊，清霜独有菊花开。满庭秋色无人见，敢望白衣送酒来。
却扫深居万事空，修鳞珍重下江东。何哉一序烦玄晏，久矣三都属太冲。
老去浮名杯酒外，悟来归计佛灯中。亦知杖屦难征逐，幸自鞍山两地同。
绕林行药挈军持，小插秋花寄远思。谋醉得愁同节饮，逐贫无效错尤诗。
才顽未判陶弘景，痴黠平分顾恺之。青舸画桥黄叶寺，又劳溪友钓缗随。
凤毛一日起千秋，不数东阳八咏楼。乍对颇谈科斗字，相携频典鹔鹴裘。
航头卖历犹朱雀，江上闻歌似白鸠。君去诸梅操管待，风流吾自忆宣州。
朝出丛林入洞天，扪萝越午到岩巅。千峰合作莲花藏，双水高连玉液泉。
悟后丹砂俱幻法，行边脩竹契真诠。阇黎不用重留偈，小坐崖亭意已传。
二东风度未销沉，一字兴思总德音。晨馆披吟真自力，晚田耕穫亦何心。
伐檀兴远羞餐素，运甓劳多叹惜阴。莫道夔州无厚植，门前芳桂已成林。
充繁东壁尽书编，不解删存枉展诠。天产哲人今贯古，时宗盟主俗资贤。
无情片语弁髦弃，有用群言琬琰传。从此缥缃怀至宝，祖龙不用虐灰燃。
四象两仪七尺安，推尊主教暂登坛。正容悟物形同玉，法语迎机气若兰。
隐跃真诠高觉證，提撕直指众人看。关闽濂洛捐衣钵，遥接尼山海水观。
静里功夫去倦昏，动时酬应岂忘存。儒家主敬无迁位，释氏观心不二门。
差遣万缘归色相，贯穿三教合乾坤。生知默喻刚柔信，无极源流独觉尊。
德全才足与时宜，一曲名流未是奇。奕到入神情若拙，书成泣鬼意如痴。
微熏契合醇醪性，清咏赓飏击壤词。韫就太和充四体，谁能不系美人思。
砥柱狂澜劲节标，匪因闻誉动心要。个中信誓千金重，身外浮荣一叶飘。
帝座光明呼吸透，尘埃笃挚鬼神招。成功不愿留名记，至德无称意自饶。
闻道西方有美人，大圆清淑幻成身。容华婥约仙山质，德性温良葛氏民。
著作功高天不夜，应酬气爽日长春。却怜俗骨烦陶冶，宁惜蒙淄混世尘。
升量学问斗量才，欲作神仙结圣胎。蛐蚓若能腾雾雨，蛟龙遍地役风雷。
通书浅陋撰何人，选择先生道煞神。时日若能催富贵，伊家乔梓岂长贫。
羽卫閒花杂帐开，香尘遥藉马蹄来。黄鹂迓客啼偏急，绿树参云影乱回。
衣拂游丝穿密径，樽邀落日上层台。应知对草三都赋，不让穿杨百步才。
欲将直道辅明时，谁信公行反作私。薄行任从群小谤，素心应有鬼神知。
宦途岁月空衰老，乡国风光苦梦思。何日酬恩便归去，天伦堂上聚金卮。
面交终日自为群，同在长安晚识君。消散名心真沃雪，轻狂痴梦假行云。
洁杯剧饮因花醉，角枕微寒与妓分。不是夜深私语密，遥天新雁岂堪闻。
留滞空怜客计穷，舟行未必与君同。汀芦正密喜新雁，田草将衰愁乱虫。
独夜有怀翻避月，长年无力但需风。遥知诗句偶成处，多在小村灯火中。
傍涧诛茅十亩宫，主人闲即往山中。药苗饱雨分畦绿，枫叶酣霜合坞红。
半夜樵歌寒趁月，六时僧磬响因风。如今徙倚都门望，冻草僵沙是处同。
严寒难怪马身僵，候令披衣敢避霜。驿舍孤灯强半黑，村园残叶不多黄。
海鱼来往乘潮汐，巢鸟高低识雨旸。到日好凭官阁望，飓风吹过疾帆樯。
江村阒寂掩柴扉，相约过从兴屡违。何意惠风诒佩玖，每于香雪想容辉。
君从图史开南面，客有间关赋匪饥。记取楼头杯酒夜，绕檐春雨尚依稀。
缥缈重溟接太虚，汉台刘苑尽皇舆。凭高欲骋天南目，简点晴岚护草庐。
鲜原嘉卉正纷披，双鬓应凭笑猬皮。最是丹青描不尽，芳心无那寄江蓠。
风流安石恋攀跻，比拟年华渐欲齐。却较东山输一着，许来声伎不曾携。
故人相约访蓬茅，岁旦披图一解嘲。同乐也须吾党在，冶城何似凤城坳。
手披冰玉泐苔斑，石上都无字可删。副墨总扃千岁溜，金光犹隔万重湾。
灵扉只与云开阖，绝岛应知月往还。儗向稽生玄赏尽，不随王烈出人间。
十年莲社共荷衣，一别风尘万事违。颉颃尔应齐雁羽，漂零吾自愧雄飞。
梅花带雪攀应满，瑶草含霜拾渐稀。为念山中栖隐意，好乘春水访渔矶。
十年曾共理烟萝，白社青灯夜夜过。花满游堤春屐冷，酒残歌席暮钟多。
谁将小草论生事，终自冥鸿谢网罗。目极白云天万里，瑶华何日寄沧波。
相将鹏翮起天池，怪底图南有后期。吾道未堪歌凤日，秋风不那忆鲈时。
怀中白璧投曾否，梦里黄梁熟转疑。早晚江村丛桂发，可能同擘小山枝。
琴床书几一尘无，散发云林不受呼。清閟阁中宾客尽，时因遗墨见倪迂。
泖上相逢记昔年，风姿晔晔似神仙。如今看画浑疑梦，春树云林一惘然。
百年片纸非朋贝，湖海收藏墨未昏。金谷园中千万树，不知留得几株存。
锦翼鸣鸠弄好音，朝来休唤雨沉沉。若教一洗东阑雪，人掩重门思不禁。
深院无人易得愁，玉阶行遍思悠悠。日斜立尽梧桐影，不道梧桐不耐秋。
翠羽参差映綵翎，百般调舌最堪听。海棠日煖酣春睡，莫向东风一唤醒。
邵伯甘棠世稀有，侯寔雪仍继其后。一官不忝旧声华，百里今称贤父母。
治民民乐去苛政，恺悌从容德弥厚。平生忠悃萃诸心，到处歌谣出于口。
芳春此日遇生申，玳瑁筵开会僚友。东风吹影动炉香，南极分光照杯酒。
松椿祝寿拟无算，竹帛垂名期不朽。他时黼黻上虞廷，康宁为服尧时韭。
棠梨花朵压枝低，两两锦鸠来上啼。更有青青君子竹，如何不见凤凰栖。
鼠须微纸写蝇头，一幅千金不易求。往事偶传图画里，至今犹想晋风流。
函关雪霁旅人稠，轻载驴骡重载牛。科斗店前山积铁，蛤蟆陵下洒倾酒。
怅望湖州未敢归，故园杨柳欲依依。忍看国破先离俗，但道亲存便返扉。
万里飘蓬双布屦，十年回首一僧衣。悲欢话尽寒山在，残雪孤峰望晚晖。
泉冻无声钟漏稀，玉渊松影佛灯微。白分槛外千峰雪，红上炉边百衲衣。
海腊不寒梅落尽，山春两负雁空归。共谁曾住栖贤者，此夕风光能几违。
山辉本是因藏玉，幸不簪冠到石门。素色岂嫌风味薄，一枝斜傍自黄昏。
幸托牡丹花下见，数株头上放红英。锦冠照日疑丹凤，只少东方报五更。
学道先须远俗情，不求安逸不求名。尘中能具超尘想，岁久年深累渐轻。
为寻高隐到终南，采得商芝路未谙。四座春温文字古，一泓秋碧水天涵。
阶头鸠杖看俱化，颌下鹂珠许共探。古迹已同流水逝，好留明月照香龛。
廿年萍迹叹飘蓬，晋魏兴亡在眼中。泪洒新亭无马渡，觞流曲木有鹅笼。
挥毫已绝兰亭笔，染翰犹传淮海风。一棹剡溪人在否，漫随云衲礼金容。
漫从漩水荡轻舸，野寺荒凉兵燹余。樯影远随风力健，磬声遥度石窗虚。
秋田美景惟观稼，择园生涯是捕鱼。少伯十年生聚好，从头休养又新初。
使舟摇曳汉江浔，望里乾坤思不禁。沙市淡烟笼树远，柁楼明月射波深。
流亡满地惭荒政，风景撩人惜浪吟。欹枕中宵清不寐，漫惊时序百年心。
勋名何敢望旃常，忧国心劳鬓欲苍。马厌风尘还蹀躞，鸟惊霄汉几回翔。
甲兵胸次元惭范，韬略军中每效穰。珍重贤王勤慰奖，百篇珠玉照遐方。
临川梅花尚在眼，旴江忽复杏花红。山行远近百里外，春色浅深三日中。
有力已能知夜雨，无心那复问东风。明朝又向南丰路，却听莺声处处同。
彷佛冰蚕茧乍抽，随风袅袅自悠悠。牵花有影晴多见，映月无痕夜不收。
色借明纱江上浣，光添白发镜中愁。将军况是经纶手，高唱于今愧莫酬。
宿雨连云拥去舟，送君还典鹔鹴裘。酒香满座难成醉，柳色依人欲上楼。
偏与花时萦远梦，岂知莲社得新愁。东风万里怜芳草，一路题诗到润州。
据地酣歌笑四豪，诗情酒态忆吾曹。坐来夜雨衙斋冷，望去春风马首高。
白眼未清游侠骨，朱弦宁向众人操。燕台重价需千里，莫问囊中金错刀。
旅食西风几问津，丈夫行李未全贫。怀来白壁聊披褐，袖有苍精岂傍人。
痛饮且歌燕市筑，振衣休染洛京尘。安危异日须吾辈，折得名花不当春。
几年踪迹叹沉浮，雪里逢君问敝裘。傲吏能供千日酒，故人同醉百花洲。
专诸冢上堪谈剑，西子湖边好买舟。直探吴门山水遍，乘春更作曲江游。
暑残河朔尚飞觞，暇日招携乐未央。望去仙居环弱水，坐来人意满沧浪。
丝垂芳饵红鳞出，庖奏銮刀白雪扬。共道秋江鲈正美，季鹰今已暂还乡。
月色江光称赏心，水天上下动豪吟。飞飞乌鹊南来急，黯黯星辰北望深。
狂客残尊堪共卧，羽衣中夜莫相寻。蒹葭他日仙舟隔，霜露何妨入爽襟。
归休赢得卧中林，坦腹蓬头绿树阴。非是葛巾浑忘着，迩来华发不胜簪。
雅制曾传太古时，蛇纹深断碧梧枝。最怜得趣同元亮，何必知音觅子期。
流水高山应默契，阳春白雪有心知。长卿无限求凰意，寂寞何由寄所思。
万朵芙蓉叠翠微，上方迥与世尘违。青衣久矣为猿去，白足何年化鹤归。
山雨逗林飞鸟警，海云低树暮帆稀。诸天见说深千尺，乘兴何时振羽衣。
一鹗淩秋振羽仪，探春谁遣故来迟。莫怜司马空归日，犹胜刘蕡未遇时。
远水风烟行处梦，故园花竹别来思。凭君莫起陵阳怨，售价连城会有期。
玉街春霭晓苍苍，剑佩承恩出建章。贾谊无劳怀汉室，子云今已赋长杨。
白云官署多秋色，折柳空亭半夕阳。此去会须专美绩，肯容六月重飞霜。
东风吹雪柳花飞，江水流澌去路微。客枕倦听官驿雨，乡心还忆故山薇。
红亭绿酒开春宴，银烛金盘映彩衣。明发扁舟千里外，阿戎何处望庭帏。
浣花溪上杜陵庄，老去潜夫逸兴长。蜡屐行春分野色，篮舆携酒醉湖光。
窗涵渤澥潮声近，室引薰风暑气凉。笑我早缨轩冕累，膏车未许共徜徉。
仙峰削出玉璘珣，阆苑红云片片新。晴带轻烟迎彩仗，暖浮苍蔼护朱轮。
望中误起河阳恨，梦里还疑楚水春。最是六街过雨后，独留青影送行人。
京华旅食老风烟，佳节重惊一惘然。渠柳尚怜含雪重，宫花先报得春偏。
酒沽绿市难为醉，诗动新愁不易编。惟有蓬莱宫里月，照人清影自年年。
衮衣衔命下夷荒，百粤均分日月光。神剑昼横江水黑，龙旗春掣海云黄。
老将临征识阵云，迅驱虎旅净妖氛。腥风吹冷黄金甲，曀日黄翻赤帜文。
山房栽柿久成林，手泽传芳直到今。根与芝兰同长养，叶连椿桂共萧森。
霜明秋色垂朱实，雨过春云结翠阴。每见奇材常辈出，应知先德种来深。
金猊香冷酒微醒，银烛光残月正明。今夜情怀非别夜，有人低语唤卿卿。
新剪春衫白苧轻，宜男花放午风晴。儿痴未肯离怀抱，却忆当时弄化生。
彩翮翩翩五色齐，惜春犹解惜毛衣。恐应花底藏金弹，款下枝头又欲飞。
徐卿家世更能文，新绾银章下五云。龙种拟看空冀北，牛刀聊复试鸡群。
气横湖海神仙侣，坐拥江山锦绣纹。欲向风霜占大节，却从冰檗树奇勋。
无肠公子旧知名，风味非糟亦自清。祇信海霜肥郭索，须劳野火照横行。
两螯白雪堆盘重，一壳黄金上箸轻。公退辟寒应买酒，献芹毋笑野人诚。
五月长江水满时，活流风送到南畿。功成已见文兼武，名重应闻夏与夷。
别酒共怜葵照日，占年刚对麦秋期。宦游他日寻遗迹，却笑吾诗是口碑。
每见杭人问再三，行台秋日可生男。椷题麟绂俄传喜，庆乏犀钱却负惭。
从昔有闻仙李在，继今相属海榴堪。知君苦瘦常悭饮，不道春来不尽酣。
翩翩衣马兴何殊，醉拥阳昌旧酒垆。傲骨终然遭白眼，穷途无计觅青蚨。
床头气沮金平脱，袖里颜催玉唾壶。安得再逢龙准叟，为君辍洗溺诸儒。
赵王胡服定中山，自筑层台缥缈间。事往尚馀残碣在，春来惟伴落花閒。
骎骎古陌青骊远，累累空原绿树还。试向漳河一回首，祇今东去几时还。
一官作县寓山乡，惭愧流年已二霜。对酒此时怀李白，看花前度别刘郎。
乾坤白发诗愁在，风雨青山客思长。惆怅不堪成契阔，归飞空望雁行行。
万转千回懒下床，门前月色映横塘。无情不似多情苦，一曲伊州泪数行。
水流花谢两无情，还到春时别恨生。明月自来还自往，夜深前殿按歌声。
璚林宴罢出南宫，罗袖飘香醉态浓。一色杏花三十里，长安道上马如龙。
高城隐隐月胧胧，此夕秋光正及中。双寺晓钟还入市，三湖新涨欲连空。
歌传内侍怜苏老，兴发南楼忆庾公。愁病强挑壶矢战，敢将全胜论成功。
九日园亭独举杯，夕阳馀兴复登台。清池白鸟联翩下，曲径黄花烂熳开。
儒术无功惭潦倒，帝乡多病喜归来。浇畦弄钓堪消日，不道无情岁月催。
凉飙入夜夺南薰，林壑朝来半白云。太华玉莲思摘实，小山丛桂欲流芬。
齐纨楚簟行辞御，云雁风蝉不断闻。秋兴总教诗思剧，赏音今日赖逢君。
静观今古似围棋，袖手谁论下着迟。翠笼早收云里药，素盘时荐谷中芝。
飞花学舞随琼斝，急雨催诗涨墨池。玉树阶庭知几许，漆园长映大椿枝。
病思无端鬓有华，乞身刚喜得还家。缘深云梦泽中水，心醉武陵溪上霞。
谙道岂真须老骥，入林聊复羡归鸦。东冈旧业堪衣食，种稻条桑更艺麻。
山际残云放夕晖，竹亭移席柳风微。半开红药香初散，并坐黄鹂湿未飞。
胜会秪惭诗力薄，芳时宁觉赏心违。主人为客添清味，旋剪阶东韭叶肥。
夜分犹自廉纤雨，忽听朝来鼓角鸣。天末浮云归远浦，海东华日上高城。
冲泥騄駬还骄气，愁湿黄鹂作喜声。挥策偶成如意舞，五云深处是神京。
玉堂得告病初深，归卧南池白璧沈。梁月疑瞻千里面，江云空寄百年心。
新阡起表人争读，旧馆留诗客自吟。我按越声歌楚些，海天愁绝昼阴阴。
寝殿春开祀礼成，青林列炬散公卿。啼猿不尽垂胡恨，班马惟闻隔涧声。
陶器应当流水设，野田还想历山耕。泰陵又长新松柏，洒泪苍崖夕照明。
三冬文史粗酬意，千里音书慰所知。秋水梦陪菰米饭，春园惭负杏花枝。
平生温饱元非志，前辈经纶自有基。心许扁舟同晚节，藕花风北水东涯。
吴刚自是斫桂手，不折东风杏苑花。二十四回京国梦，岂知春在楚天涯。
弃繻略比终军少，折桂初逢素女游。且逐鹿车归海曲，还如萧史别秦楼。
冰清玉润终辉映，白璧明珠岂暗投。他日尚书传仲默，几年南国咏雎鸠。
下若溪头山似戟，武昌门外柳如烟。何如肆射平其去，束带闲耕墓下田。
吾道危如一木支，谁怜双足数还奇。呻吟转侧今何地，跋扈飞扬彼一时。
同调相期金可断，异方多难药难知。留君小饮余先醉，为爱西泠七卷诗。
濯足空谈万里流，朝昏惟守户庭幽。故乡久别终思奋，好友频来不带愁。
白发丹心千古意，黄花紫蟹一年秋。何时造尔能扶杖，不羡乘车马少游。
鱼爱深池鸟爱丛，君谈句句合幽踪。凭将骨与青山誓，老号诗人杜水东。
绿树啼鸦春又归，雨晴山径溅香泥。杨花不似离情薄，犹趁东风逐马蹄。
秀色知从武姆分，蜀江回抱隔尘氛。骨蟠地稳疑藏玉，顶去天遥断出云。
樵径客稀群鹿扰，草堂星在远钟闻。会看丛桂秋花发，山北山南处处薰。
不向金门谒翠华，一琴一鹤度生涯。乱山残雪西湖晓，看遍寒梅万树花。
河桥欲别惜分违，把袂相看到夕晖。好向一官思报称，愿从同榜借光辉。
青青草色留人醉，片片杨花逐马飞。此景不堪频怅恋，岭民翘首望君归。
绣斧分巡出凤池，使星五夜拂参旗。岷峨江水元通楚，邛笮民风旧近夷。
谕蜀岂劳司马檄，入夔应忆少陵诗。临岐不尽同年意，伫看澄清体睿思。
揽辔西来过泰安，拂空青霭掠征鞍。东还算是初冬日，拟上天门次第看。
忆昔曾游海上山，夏云冬雪满征鞍。如今嬴得身无事，一榻清风白昼閒。
夫君本自一心空，舒卷如何叶未穷。自是根株通大化，故教有象显无踪。
古道萦回傍险行，萧萧禾黍晚风清。无边诗思嵩高色，不尽年光落水声。
华表柱倾秋草合，龟趺碑暗雨苔生。往来人世成今古，一曲高歌寄此情。
高视乾坤志未酬，草庐长啸意悠悠。时才总附奸雄势，大老还为汉室谋。
两表曾闻辞后主，三军几欲定中州。伐功未就皆天数，锦里英风古庙秋。
两载东风看杏花，汾河南岸水西斜。几回驻马怜秾艳，只恐春流泛落霞。
汾水南边锦作堆，连朝相报杏花开。东风好景休虚掷，一日须来一百回。
湖水茫茫浪拍天，春风湖上有人烟。小楼半在花林内，帘捲青山看钓船。
行过长平惨旧名，路人犹指昔年坑。不知当日将军死，地下曾无见赵兵。
百里平川古朗州，沅江滚滚向东流。竹枝留得唐人句，一曲西风碧树秋。
了却尘嚣问大还，寒花清昼自闲闲。苍颜不老霜前色，卧雪斋头亦小山。
树底茅堂带远村，望中野色过桥分。携琴何处寻知己，拟约琳宫卧白云。
孤舟晚泊水云乡，一枕南薰卧石床。残醉醒来凉雨后，忽惊渔笛在沧浪。
江上芙蓉老素秋，西风乱飐白蘋洲。渔翁罢钓归来晚，一曲沧浪古渡头。
门外茫茫雪满天，江边寒压钓鱼船。先生独发清幽兴，郢曲高砍任醉眠。
飞甍百尺拱瑶京，四望无端景象明。霸业已知随逝水，山光犹自役吟情。
草分野色缘城去，风引潮声入座清。望里天然方外境，谁言弱水隔蓬瀛。
湖水漫漫烟雾生，人间万籁寂无声。独留一片秋空月，照见波心彻底清。
龙沙风起雪皑皑，江上空山玉作堆。最是霜台寒气肃，喧啾百鸟不飞来。
记得童年百不忧，每逢佳节盻嬉游。如今为客不知节，闻着歌声添客愁。
任重才荒悴此心，不堪衰病日侵寻。感君惠我行囊药，一颗乌丸抵万金。
雉堞巍峨控上游，西风萧瑟正飕飕。月华远映澄湖净，朔气迥含孤屿愁。
有客独悬欧冶剑，何人同瞰仲宣楼。风尘望断多烽火，画角声馀起百忧。
五马腾空绕翠寰，徘徊疑是大夫山。分明出自天闲骏，蹀躞何时得驻骖。
忍听边声急暮笳，西风吹泪湿琵琶。非缘薄命污颜色，恨乏黄金买画家。
胡骑长驱紫陌头，穹庐无复汉宫秋。飘零不改春风面，试问君王念我不。
桃花双脸带酥胸，歌得霓裳玉树高。更道掌中能妙舞，几回肠断五陵豪。
书记相随别帝京，卜幽仙洞欲逃名。时人笑指临邛事，谁识前身是马卿。
才名卿相早相闻，落魄归来犊鼻裙。燕市旧游多乐事，何如长伴卓文君。
双铗龙泉北斗文，相携不断划中分。何堪箾里喑呜泣，神物终须合有群。
陆阳帐解惜分携，回首层霄不可跻。却喜枌榆连旧社，肯令丘壑隔云泥。
窜迹青门学邵郎，风吹瓜瓞扑衣香。道人休认安期枣，勃发还疑是马湘。
竹园槐屋久藏珍，水思山情老更真。文会故同居洛叟，武陵何羡避秦人。
鱼竿旧隐时分席，豸绣新封懒挂身。寿域晓开城市远，只因无地著红尘。
万国朝宗拜紫宸，于今谁望属车尘。名闻少室征奇士，驿断高丽进美人。
朝会宝灯沈转漏，授时玉历罢颁春。街头野服儒冠老，曾是花砖视草臣。
六宫春色一宵残，夷难何人策治安。去国登瀛唐学士，降城执戟汉材官。
瑶宫有扇捐金雀，紫塞无旗卷角端。花柳亦知宫女散，妆红颦翠簇金銮。
土木穷奢过楚台，披香积翠满蓬莱。宫鸦惊月鸡人去，戎马腾云虎士来。
侍从严徐冠盖散，燮调杨李栋梁摧。燕歌赵舞终朝夕，不觉嬉游是祸胎。
扶运匡时计已差，青山重叠故京遮。九华宫殿燕王府，百辟门庭戍卒家。
文武衣冠更制度，绮罗巷陌失繁华。毡车尽载天魔去，惟有莺衔御苑花。
郁葱佳气散无踪，宫外行人认九重。一曲歌残羽衣舞，五更妆罢景阳钟。
云间有阙摧双凤，天外无车驾六龙。欲访当时泛舟处，满池风雨脱芙蓉。
五云双阙俯人间，岁晏天王狩未还。鹦鹉认人宫漏断，水沈销篆御床闲。
朝仪无复风云会，郊祀空遗日月颜。莫向边陲动戎马，汉兵已过铁门关。
滦京南下是中华，夜出居庸去路差。何处又栖王谢燕，故侯谁种邵平瓜。
九重门辟人骑马，万岁山空树集鸦。独有天池秋水满，西风吹入钓鱼槎。
仙裳宫袖拥龙舟，一夕兵来罢盛游。万户千门银烛冷，六军百职布袍秋。
御桥路坏盘龙石，金水河成饮马沟。日暮胡笳和羌笛，舞儿羞见锦缠头。
致政官高旧集贤，治平功业至今传。衣冠洛下耆英会，福禄人间甲午年。
忧世丹心生白发，过庭彩服映青毡。年年重九重逢九，来会瑶池祝寿仙。
白云无侣信孤骞，羁思满腔谁共论。岂有时名徼厚禄，漫怀渊塞负深恩。
断琴阔略埋尘土，老鹤伶俜傍瓦盆。珍重故人千里意，缄诗频枉剩招魂。
历遍穷边万仞山，南人底耐北风寒。雪花似与人相识，故故飞来扑马鞍。
湖水漫漫无畔岸，风波日日有人行。输他林下幽栖客，閒看梅花破雪清。
蒿笋芽长鱼正肥，渔郎摇橹卖鱼归。得钱便买溪翁酒，醉卧蓬窗自落晖。
白石桥边自摘茶，故人持赠意无涯。今朝烹入兰溪水，喜有清风入肺家。
一年一度此行春，深愧无恩及野人。也有一端堪自解，满田清水稻花新。
太守行春到揭阳，村村男女事耕桑。道㫄野老无拘束，笑指官家马足忙。
悲悲切切复凄凄，况是昭君怨里词。安得西风加着力，一宵吹送汉宫知。
老凤雍雍霄汉中，群声自是不相同。新莺莫讶偏饶舌，啼到春归句未工。
静倚松窗感物华，平生踪迹半天涯。蜀秦鸟道频驰传，楚粤鲸波几泛槎。
有口耻尝楼护膳，无庐肯主瘠环家。悠悠往事休重道，且向青门学种瓜。
南北驱驰叹独贤，归来林下喜陶然。幸多圆史留儿读，讵有勋名与世传。
抱瓮虽劳甘守拙，方知欲凿耻为圆。茆檐饱吃鱼羹饭，似胜侯家玳瑁筵。
宦游几载厌纷华，乞得閒身钓水涯。骑马懒从听禁漏，问津直欲泛仙槎。
虽无食客堪延誉，幸有痴儿可保家。负郭何须田二顷，数畦祗种邵平瓜。
看花几见洛阳春，魏紫嫣然迥绝伦。玉板每惭攀逸驾，鹤翎无计避芳尘。
香同荀令携来好，色似韩湘染未匀。今日对花须尽醉，黄荃画里本非真。
前身应是紫薇郎，化作名花擅国香。初讶晓烟笼翠幄，忽疑甘露沁霞觞。
灵根浅映兰芽嫩，秾艳微涵歙砚光。世代祗今怜间色，谁脩花谱续欧阳。
濂洛关闽迹久湮，斯文何幸得斯人。朱弦一曲声偏澹，玄酒千觚味独醇。
竹色花香元自乐，芸编缃帙不为贫。纷纷黄小休轻讪，见道谁如此老真。
万里归来已白头，溪风山月思悠悠。黄河铁骑成春梦，锦水牙樯忆旧游。
病后更添元凯癖，閒中还抱杞人忧。桃花流水知何处，愿与渔郎共放舟。
疏庸久荷圣明知，却恨非才贸盛时。三晋云山应识我，两京议论竟归谁。
閒寻平子归田赋，懒诵灵均问卜辞。渭树江云嗟契阔，何当一醉习家池。
言停使节宿龙标，万事伤心注酒瓢。最苦异乡为异客，可堪今岁尽今宵。
官因老至风斯下，鬓遇春来雪不消。细向灯前算衰齿，一周花甲是明朝。
东去沅城七里遥，谁栽松树满兰皋。冰霜颜色千年古，铁石枝柯百尺高。
影落蛟龙宵走月，声驱风雨昼翻涛。我来不作丁生梦，那得衰鬟换绿毛。
芳草谁言不世情，年年偏是满江汀。几番野火痕方没，一夜春风色又青。
正称牛羊眠晚照，还怜兰芷杂幽馨。王孙去后无消息，千载令人怨独醒。
昨到渠阳驻玉骢，王民王土迩遐同。山连古寨千峰秀，城枕清河百雉雄。
天险固宜良将守，边储还为冗兵空。更怜撼树蚍蜉命，都作凌烟阁上功。
不识山从何处飞，飞来只恐又飞归。清泉怪石明头角，野草閒花耀羽衣。
四面刚风吹迸力，万年天柱立无依。望中不独渠阳胜，䞉有安边镇远威。
桃花乱落雨冥冥，洗墨池头春水生。鱼口吞云香不散，鹅群泛雪影偏明。
临池喜得兰亭趣，落笔思传草圣名。恼杀石龙鞭不起，纷纷蛇蚓自纵横。
路入衡南深更深，鹧鸪啼雨昼阴阴。红香溪涧桃花水，绿荫人家桂树林。
山势遥连郴岭秀，乡言半带广州音。閒过旧日南薰院，一曲虞弦万古心。
涤涤山川厌久晴，甘霖应祷若通灵。神功欲状浑无迹，题遍东坡喜雨亭。
十年意气动京关，千里分符吴楚间。一夜东风吹锦旆，人传春在伍牙山。
江雨黄紬梦觉时，行藏肯与别人知。秋来若见江门月，读烂前年送别诗。
青烟紫雾夕冥冥，似雨飞泉满户庭。白日山人无一事，水精帘下阅金经。
濡须坞外盛军容，春水方生得战船。部伍回还闻凤吹，北人谁不羡吴侬。
暝接长门锁凤池，青青总是向阳枝。花飞阁道春云度，阴转宫廊淑景移。
黛色参差凝雨露，翠条摇曳拂旌旗。一生只被东风恼，不与人间赠别离。
谁写秋风月下枝，摩挲醉墨尚淋漓。白头常侍心中事，只有凉州刺史知。
诸峰罗立翠莲开，天柱当中冠五台。势插银河逾万仞，顶摩黄鹄倚三台。
丹光夜向琳宫出，云气朝从华岳来。我忆凭高望乡国，一杯沧海隔蓬莱。
自悟身同不繫舟，借栖禅室扁浮休。眼中生死轻如叶，世上荣枯信若沤。
金谷已闻樵牧唱，苏台终见鹿麋游。几番醉坐三生石，天地为棺总不忧。
日色斜明五凤楼，阿环吹笛按凉州。馀音杳逐行云去，散作开元天下愁。
沙场百战已成功，万里归来汗血空。莫道邦家无惠养，满川苜蓿雁来红。
一堤烟柳集昏鸦，两两渔舟渡浅沙。短笛自吹无调曲，暗惊栖雁入芦花。
岩际云霞仕卷舒，水边洲渚自萦纡。谁知数尺苔矶上，介甫曾来学钓鱼。
苜蓿连天万马肥，望中如在华山西。龙媒应叹无人识，频向奚奴振鬣嘶。
忆昔彤庭预宴时，千官行到近天威。今朝寂寞林泉下，不忍重看旧赐衣。
蚤岁青云曾得隽，中流绿发已悬车。眼看甲子年将亥，戒守庚申夜是除。
楚国江山空犴狴，壶天日月付樵渔。白云献罢千年赋，青鸟衔将咫尺书。
旧历渐抛身未老，新阳才复景初舒。云霄有子堪传钵，沧海他年拟结庐。
鼎鍊芙蓉丹已熟，门填兰桂庆方馀。朝来七十遥称颂，此是先生一度初。
江南洁修多水芳，紫菱翠荇下银塘。银塘遥接芙蓉渚，晓妆亭亭沐秋雨。
摘花美人云锦裳，郁金香佩双鸳鸯。家住湖南碧湾里，碧烟如纱拍湖水。
少年射策蓬莱宫，文彩隐映芙蓉红。珊瑚十尺空自好，灵芝九茎何足道。
一为君歌秋水篇，济川稳汎木兰船。若论颜色休嗟晚，竟堪持补君王衮。
流光荏苒仍初度，世路优游愧此生。身健不嫌双鬓短，岁寒惟守寸心贞。
醉乡高卧宜衰晚，寿域宏开荷圣明。珍重故人来远祝，鹤南飞共雪梅清。
绿蓑青笠志和船，懒性从来饱即眠。花落却嗔风扫地，云开最喜日中天。
许身愚到从浮海，课子勤方学种田。忽见空霄飞一鹤，驭风清气亦翩然。
北宅南湾独桨船，眼花不到水中眠。清虚界是真玄圃，朴野风存古葛天。
扶老正便方竹杖，尝秋却爱蚤禾田。云霓又渴三农望，安得甘霖一霈然。
湖头新涨拍天时，万口同声互出奇。硬语如闻独乐乐，微生容有不平私。
松涛杂雨翻空远，池草经春入梦迟。寥落水乡人境别，且凭鼓吹代催诗。
好音过耳及春时，直突声喧也献奇。居向水安如遁迹，鸣从天假岂营私。
弄晴羞逐莺簧巧，出土宁同蚓窍迟。何幸遭逢归品第，斗鸡须藉孟韩诗。
槐分世谱几千叶，兰茁庭阶第一孙。佳气充闾连故里，德星炤夜自初昏。
两朝旧笏龙光远，万卷遗书手泽存。燕翼不须廑作室，于公只合再高门。
群从孙多又见曾，一门福履更谁胜。光昭世德槐阴密，欢动慈颜鹤算增。
瀛海仙源流庆泽，丹山雏凤协休徵。鸿胪复有熊罴梦，伫听君家燕喜声。
胜赏如今不偶逢，东南具美自天钟。童迎客惯门常扫，屐到山深径亦从。
频遇好花开笑口，缓寻芳草憩閒踪。豪来更诧身强健，同上栖云第一峰。
湖船春水笑相逢，自信穷乡乐事钟。香社壶觞诸老会，舞雩童冠几人从。
柳塘波漫知鱼乐，松坞云深企鹤踪。白雪再歌琴再鼓，夕阳天外数青峰。
世路纷纭总戏场，黑甜仍学次公狂。倒尊真得华胥乐，高枕宁知药圃荒。
一鸟花间和太白，群儿池上笑高阳。秘方愿授君无吝，老我惺惺久病乡。
病势熏心力莫支，独将天命自推移。古皆有死几足恤，今若虚生安用为。
总为浮沤终欲化，若求真梦却成痴。世间谁是调元手，漫诵逍遥有所思。
一径穿云万木深，高厓曲槛昼萧森。同心人与兰熏对，多病身逢艾节临。
自笑行踪经石滑，谁从闻性辨钟音。年来渐识窗前草，不借菩提树下阴。
偶学山丛一献花，擅场胜句与传家。补天自愧无才力，空仰琼章耀锦霞。
黄鹤楼前秋水长，江天北望远苍苍。白云千载归何处，此日孤吟自夕阳。
蘋蓼又围新睥睨，汀洲犹见旧艅艎。谁家短笛城头起，不为烟波有故乡。
丈人九十身长健，闾里过从旧识名。就养久闻朝市事，观书还辨古今情。
当门树老曾看种，在学孙多自教成。行辈祇今谁得似，季方年齿近难兄。
故人在念那能别，一见山阴坐暮林。屡向目成知偶合，不将言应一观深。
十年已去为何计，千里临分独此心。莫抱鸣琴惜来意，楚江流水待同音。
山田十载自开荒，每觉春来涧水长。简出不缘堪却老，忘饥真可代休粮。
窗前听鸟知林静，洞里烹茶爱草香。何事梅花开独晚，似留孤洁对群芳。
洞下流泉春正深，洞前新竹翠阴阴。问君此去何年返，对竹饮泉空素心。
寒傍阳坡煖浴河，闷吹芦管倦眠蓑。宁生当日何为者，车底区区扣角歌。
岳色风烟望转赊，秋光偏在拾遗家。何人渴倚金茎露，此地霜停玉蕊花。
枫叶乱飞江浦暗，雁行遥入楚天斜。东山杖履能来往，应拟尊前醉孟嘉。
湘皋烟草洞庭云，此地逢君又送君。湘瑟悲凉那可问，楚歌凄断不堪闻。
遥山对酒春将暮，临水扳花日未曛。憔悴形容独归去，江楼细雨叹离群。
葛天之世此心藏，万事熙熙不著忙。乡认当时非姓郑，人疑叔度误呼黄。
诗供宾客三千竹，衣荫儿孙八百桑。宅相爱谈吾耳熟，固知贤者寿能长。
诏许休閒故里归，圣恩深念侍储闱。黄金腰下惭横带，白玉堂前忆赐衣。
世上面朋秋露薄，眼中心契曙星稀。新诗慰我情偏厚，沐手吟观向夕晖。
少壮无欢似老时，身穷宁坐苦吟诗。卧思三十年来事，一半间关在乱离。
晓院鹿卢鸣露井，玉人梦断梨云冷。起开妆閤笑窥奁，月里分明见娥影。
白对犹怜况主家，春风一面恼肠花。何由铸入青铜内，不遣秋霜换娥翠。
昔年花发要人催，今日无人花自开。犹有园丁怜国色，时容闲客借看来。
孤舟山水雪晴时，看到梅花一万枝。东崦题诗西崦醉，等闲忘却故人期。
郡楼高望见江头，油壁行春事已休。落尽棠梨寒食雨，只应啼鸟不知愁。
错向山中立看棋，家人日暮待薪炊。如何一局成千载，应是仙翁下子迟。
东津渡头初月辉，南陵寺里远钟微。主人入夜门未掩，蒲响满塘鹅鸭归。
百颗匀圆远寄将，青虬小卵半涂黄。诗人莫作多酸恨，采日应知未著霜。
生为同姓客为邻，每爱交游我独真。字法近从山谷变，诗才惟许宛陵亲。
身尝百药犹多病，家累千金尚似贫。后日书香知未断，婴儿风骨已惊人。
寂寞天涯叹所依，海风江月意俱违。茱萸岁改身仍健，苜蓿秋荒马不肥。
白雪屡传新调寡，青云半觉旧人非。家山不隔长安路，应倚南楼望夕晖。
同事南宫忆昔年，分符今又入秦川。马谙去路先驱熟，民识邻封旧令贤。
远岫重重迷晓雾，神松郁郁锁寒烟。兹行莫厌边关险，多少疲癃未息肩。
五马何缘恋梓乡，倚门朝夕念高堂。瑶池已为传青鸟，归去天香溢彩裳。
当年驯暴女中英，姱节由来重旦评。令子瞻云依寿母，阶前兰玉竞敷荣。
宪节遥闻驻武林，稽山父老蔼棠阴。和风甘雨终遗爱，苦蘖寒冰只素心。
红树隔江云渺渺，青骢揽辔路骎骎。攀辕有地无能缩，徙倚山亭怅独吟。
帆转濡须鼓急挝，儿童骑竹满晴沙。才倾别酒催行色，便有春风管物华。
云气暖通南省树，茶烟清绕使君衙。亦知抚字劳心在，留取功名入世家。
为问安期枣有无，片帆南海静天吴。酬恩到处逢知己，夜夜双龙匣里呼。
我爱贤孙似玉枝，呼公正是黑头时。君看英物为家宝，我赋新诗当贺仪。
通德门前排俎豆，分甘堂上足娱嬉。他时定继箕裘业，便是君家久远期。
神羊衣上绣黄金，不受红尘半点侵。盛夏有霜飞白简，太平无疏只丹心。
埋轮北蓟清风在，持斧南都化雨深。料得人才丕变后，百年风雅起淳音。
长身玉立旧词臣，喜服牙绯拜命新。一舸溯风惊远别，诸生悬日候分巡。
谱通夹漈归闽产，学数康成重汉人。知子政閒应念阙，吴山高处见枫宸。
清飙槭槭响林柯，夜宿秋堂冷簟波。睡醒不禁乡思切，满庭明月候虫多。
客居此土家西方，家信今年到此疆。金色主人亲口说，长居客舍不须忙。
麒麟阁上名应旧，佛座金屏又特书。一寺长干光灿烂，蓬莱跨鹤岂能如。
红树丹山领去舟，摐花香老不胜秋。沧江风月谁人管，且向前汀问白鸥。
冥鸿不觉又逢春，远别湘南北向秦。云接断行天漠漠，江涵归影水粼粼。
关山叫落三更月，旅馆愁惊万里人。莫怪东风催去翮，清秋芦渚又来宾。
丛菊飘金映酒杯，故人一别思堪裁。君家此去无多路，莫遣音书隔岁来。
庾岭南来第一花，香凝玄露影横斜。吟边冷看寒梢月，疑是东风醉紫霞。
淩霜老干郁苍苍，寒入三冬日更长。从此北堂春酒熟，年年人醉大夫傍。
月移疏影罩墙隈，隐隐清香带雪开。自是江南风景好，半空飞下紫衣来。
参透黄庭第几篇，泉香杞井妙延年。乾坤植性成参两，福寿同根已独专。
金紫黍珠知有画，丹青冰玉影能传。蟠桃正拟三千数，五百梅花更后天。
此根原是出瑶池，花放千年结满枝。生意已占同硕果，灵丹何处觅交梨。
九旬堂上垂青鬓，七子阶前戏彩衣。天与吾家全盛日，春风兰桂正相辉。
抟风揽雾冬仍见，急霰翻霙晓未分。银烛实增光照耀，玉垆犹郁气氤氲。
漫挥凤藻酬黄竹，已办龙裘想翠云。安得向来词赋客，挥毫常侍圣明君。
郭外青山数里遥，扁舟探赏过溪桥。珠林树色含云缀，香涧泉声杂雨飘。
鸟狎春光啼处尽，僧逢尘想坐来销。共言招隐堪开社，也学翻经懒入朝。
朝来江郭已回阳，春近湖山兴自长。寒日闭门聊谢客，晚年执戟笑为郎。
冥冥鸿雁栖云径，寂寂鱼龙卧水乡。闻道平原赋招隐，桂丛深处幸相将。
江门选士拥旌旄，临发犹闻赠宝刀。脱挽新承戏下命，吹箫曾授匣中韬。
月明陇水乡堪远，雪度阴山路岂劳。铁骑经年随苜蓿，金盘何日荐葡萄。
中原消息近何如，故旧无人问谪居。报国惟怀三尺剑，筹边空作万言书。
春秋首止曾题笔，南北音尘已食鱼。一片苦心悬碧落，风烟浩浩独怜予。
去岁还家逼岁除，厨人灯火祭更初。悬知今夜团栾说，说著邳州不得书。
前船夫问后船夫，尔在河南运米无。九十石粮车十辆，几多牛疋几人驱。
前月在鲁今在燕，两方对月非偶然。人怜明月有圆缺，月光却与人周旋。
维南有箕北有斗，箕翕其舌斗张口。我从斗口望南箕，一身万里方思归。
书画船从此地还，云霞草木尽毫间。江淮多少名山水，此是君家第一山。
曾向东窗事六韬，拟将弓马属群豪。探兵已踏葱河雪，刮寇当挥大食刀。
青泥白石净无埃，碧雨红霞次第来。可是瑶池春醉里，借骑阿母小鸾回。
日日东风处处春，六街车马蹴香尘。曲江水满花如锦，留与陈王赋洛神。
西沼筒笙杂浩歌，画船轻飏急于梭。天教鳞介呈详瑞，从此闽南雨露多。
紫泽青薄生细英，黄莺啄尽垂杨叶。青苗遍踏拨春花，昼捲流霞对残蹑。
沉丝素縠生水纹，重带铰刀裁白袷。治丝为爱不新时，幸及君年正华悦。
骊珠不动小龙眠，井水无波玉镜鲜。携手与郎同一照，忽惊花发并头莲。
风袅芭蕉羽扇斜，云峰苔壁对檐牙。满城连日黄梅雨，开遍金钗石斛花。
簟纹如水帐如烟，凉气先秋到枕边。蚊脚蝇头迹如扫，右军嬴得静佳眠。
青山绕屋水周堂，枕底潺湲梦里凉。阶下濯缨怜孺子，吾庐应即是沧浪。
所思迢递隔三湘，为绣长幡供法王。但是有情皆满愿，妙莲花说不荒唐。
画屏人去锦鳞稀，愁见啼红染客衣。纵使到家仍是客，迢迢乡路为谁归。
亦有偷啼向镜台，合欢杯是断肠杯。张郎画笔无心试，暗提王家扇子来。
白苧秋衫自纺成，十年簪髻嫁时荆。愧因买药金珠尽，浪负人间侠女名。
静掩秋窗雨思清，香烟侧畔坐卿卿。钗头白玉休频嗅，袖底黄柑与试烹。
睡起未填眉黛破，茶来初放剪刀轻。帘前新布红油板，时度琤琤响履声。
欢筵散后剩无聊，淡日庭阴雪未消。买笑敢云非措大，送愁无奈是茶娇。
萧疏客从才三骑，曲折胡同到九条。望见井床私怅望，莫应愁减丽华腰。
鸳鸯牒下喜难持，马角乌头尽有私。湘浦佩珠虽赠早，成都玉杵却来迟。
难忘一世孤眠语，忍负千拦百就时。始信相思不无益，有情痴也未曾痴。
一度听歌几日哀，满前花事眼慵抬。红梨不识伤心客，犹倚东风送笑来。
孤舟一雨带秋开，何处弓旌万里来。已分深山甘朽木，岂知优诏起非才。
人间百事添霜鬓，老去虚名愧钓台。把手欲将离别句，不胜千古送秋怀。
一蹬盘空一蹬回，白云苍树打成堆。题诗朗月清风到，招手千峰万壑来。
今古此峰天栋柱，烟云何处佛楼台。我来不肯题名姓，莫笑尧夫是打乖。
南川老子乌江别，留鹤先生龙洞回。此地天留吾友到，中秋月与老夫陪。
神游一路逍遥国，诗在千峰紫翠堆。如此风光如此辈，百年何苦不三杯。
云水沂洲几日舟，我看白马亦沂洲。人间九万非难到，心外丝毫即远求。
江领白云樵洞雨，天誇红柿定山秋。赠言不若无言好，老子狂言活水头。
千载荒台凤不游，青天江水各东流。九嶷有地埋虞舜，四海何人识孔丘。
岁月劳劳悲白发，古今滚滚换沧洲。凭谁放起登临眼，分付诸公莫浪愁。
意到为云亦颇浓，更谁东野化为龙。一言此老平生外，千古诗人五字中。
京国交深贤故旧，太湖天结主人翁。斯文岂止论韩孟，安得无诗七十峰。
海上千峰阁病舆，傍花随柳意何如。老谁静里都无事，笑此山中亦著书。
帝伯皇王铺叙里，乾坤今古笑谈馀。我看此意终谁领，略与人间一破除。
涌涌真源混一方，孰知根底自阴阳。间才握发知非旦，老却铭盘欲愧汤。
千古吾身谁疥癣，一杯此水漫硫黄。月明浴罢归来晚，春已氤氲盎八荒。
风汉痴人果是痴，人间此谜岂无疑。梦中说梦元非梦，诗外求诗自一诗。
周茂叔圈无极后，邵尧夫弄一丸时。白头岂有圆融妙，深谢西邕少伯知。
赤驷輶轩迎远甸，锦帆青舫映长川。天王归瑁尊周典，使者持符拥汉传。
岸草汀花随兴入，江鱼竹笋慰愁牵。悬知旧径多三益，乡里衣冠未乏贤。
君家大父远朝京，念尔辞家侍此行。绿酒红亭西上路，白云乡树故关情。
孤帆夜落秦淮水，双阙时闻禁邸莺。莫道重闱今别去，乡人遥待锦衣荣。
草堂新筑白云间，招得荷衣客往还。北海芳尊倾鲁酒，西窗残烛话巴山。
林花乍落三开径，园柳初成五映关。莲社正稀泉石侣，爱君青鬓肯投閒。
迤?中州二水回，参差杰阁五云开。银钩透壁诗人去，铁笛裂岩仙客来。
竹度蝉风凉白帢，松翻鹤露泻清杯。何时夜半梅花月，溪上吟篷带雪推。
十年仕宦厌驰驱，随例归休始定居。门巷每来君子履，杖藜閒过野人庐。
锦心绣口三都赋，玉轴牙签万卷书。别有高情真自适，或时孤棹或巾车。
文采风流果谪仙，乾坤汗漫兴飘然。银章朱绂承殊渥，桧楫兰舟济巨川。
兄弟喜看三薛在，古今谁似二疏贤。朋游散落曾无几，童稚情亲到莫年。
赤霄丹凤邈难俦，鸥鹭为朋只浪游。田里清淳依谷水，关河迢递隔台州。
西风采采黄花晚，落日离离碧树秋。白发催人伤老大，少年声价落青楼。
松杉漠漠夜啼乌，人静山空月色孤。谢尚秪应思散骑，张凭宁敢讶苍梧。
鹿门旧隐看犹在，马鬣新封好似无。寸草未将酬祖德，吞声一夕泪仍枯。
照海红旗送使舟，鸣笳伐鼓过炎州。斯游少吐平生气，巨浪长风万里秋。
黑崖削铁立云根，绝顶东西石峙门。两戒山川分百粤，八州珠玉过中原。
曾峰暖日回群雁，灌木高风啸一猿。蕞尔海隅民力困，沥肝谁为叩天阍。
春阴如縠绿烟生，十里东风燕子程。却羡幽溪一茅屋，万花围住过清明。
曲秃钤声午梦摇，东风吹壒上牛腰。瞢腾瞥见水红影，一路担花人过桥。
雪鸿馀影入荆关，相赏居然水石间。弹指沧桑几楼阁，十年清梦落蓬山。
袖中东海无奇迹，眼底秦封有颂声。何似不其山下草，青青长对郑康成。
桂丛鸡犬尽酣眠，日禦蹉跎早驻鞭。一局烂柯数朝代，玉皇下殿五千年。
参商日日动雕戈，牛女年年泣绛河。争向真灵求位业，神仙更比鲫鱼多。
岷江一堑万流枯，辟谷何妨且啖珠。驱策五丁牛气力，繁田辟作大西湖。
博进天钱总患贫，漏卮长泄入金邻。尾闾只合丸泥塞，划取淩波袜上尘。
九月严霜晓渡泸，征南十万握兵符。天垂竺国连真塞，檄过牂牁问笮都。
象教西来传白马，狼烟秋净插雕弧。晒经台傍干戈地，消劫还凭佛力无。
狂澜东注象溟雄，砥柱天南在此中。晓日梵宫销万劫，秋光祖席送孤蓬。
萍踪冉冉随流水，云树茫茫接太空。捧檄不须重怅望，从来清白是家风。
一官迟暮讵称雄，行李图书一箧中。老骥自能谙去路，来鸿何日慰飘蓬。
鹊桥天上添秋兴，渔笛湾头响暮空。惜别且拚今夕醉，翩翩旌旆欲乘风。
酣歌古寺意偏雄，南北分携在眼中。满目秋光何惨澹，无边云树对飞蓬。
芙蓉江上仙舟远，白鹭洲前旅梦空。把袂临岐情不极，鱼书莫惜寄东风。
人物文溪奕世雄，读书台倚大江中。名祠佛宇空尘迹，古往今来类转蓬。
送别冠裳成胜会，济川舟楫沂遥空。佳期况复逢仙夕，牛渚星河挹绪风。
漫把琼姿傍翠钿，着于微月更堪怜。如何共对閒无语，怪得时人唤白禅。
素心原不上胭脂，不及春风却赠谁。香腻重门关不住，几曾轻许外人窥。
漫漫夜色影吟孤，酒破愁城不可无。薄宦飘零空白首，一生遭乱在穷途。
当沉大雅风将变，独继离骚血易枯。曾吊青莲汝知己，楚烟吴月接江湖。
想似倾城懒笑嚬，紫烟红雾蜀山春。马嵬何必非唐苑，绛袖分明是太真。
剪綵炫华终见拙，画图精染莫传神。相如解渴应能否，若使当垆更醉人。
始识洋茶别一丛，自来埋没陋乡中。云光几片含馀素，涛气千层洗尽红。
薄世绮罗心似月，照人冰雪腋生风。天涯旧贡珊瑚树，春色何曾入汉宫。
残雾泠泠过短垣，晓风吹不散香温。分明昨夜天孙女，剪落春绫带粉痕。
花气当帘未寂岑，客边无梦夜沉沉。不须结实成凉药，已解平生郁结心。
夜半微风到玉床，碧纱疏影度柔香。可曾移入深宫去，虢国夫人爱淡妆。
碧阑人倚欲忘愁，露重三更旖旎流。说与街头卖花者，不须长结素馨毬。
小队临江昼不喧，高台烟树接辕门。杯行碧玉斟明水，馔出香厨供净根。
风月几人陪坐啸，关山万里属櫜鞬。楼船下濑非今日，何事南征曲尚存。
坠驴一笑便归山，衾枕乾坤分外宽。一汴二杭闽又广，依然春梦未曾阑。
世事纷纷类奕棋，莲花峰下睡多时。春风引入华胥国，忘却浮生在乱离。
华山真境逼蓬莱，石洞云深锁不开。一枕黑甜仙梦远，任教沧海起黄埃。
万古乾坤一草庐，春风长在黑甜馀。自从驴背翻然堕，纵有蒲轮不上车。
学惟当下是真心，当下真心不用寻。一掬元和随物布，三更夜气此时深。
顿齐圣位通明德，不受人间污染侵。此法是谁相付与，端从羲画到于今。
当下真心是谓良，不由闻见不思量。千层习气须臾尽，万卷经书片语长。
轻可御风超倏忽，清如临水濯沧浪。也无奇特无增长，只是孩提爱恋常。
驰驱本为求贤出，况有英贤共事行。六月不知炎暑重，一身真觉羽翰轻。
亲闻远役欢嗟意，友在长安离索情。但仗同心得相济，肯教疏浅负皇明。
未须更坐白牛车，叹息曹溪道路赊。处处圆圆如意宝，心心朵朵妙莲花。
康衢击壤无千古，舜日尧天正一家。为问牢山老衣钵，但应如是住烟霞。
何来沆瀣散虬枝，珠缀香凝味胜饴。讶雪竞看千树满，淩阳争采万人嬉。
金茎仙掌何年事，天酒神浆特地奇。知是九宵多圣泽，故将灵贶答昌期。
一尊亭上欲淹留，无那征人速去舟。把酒相看浑难语，愁心空自逐江流。
写照偏多写性情，宜同饮酒和弹筝。就令购去长安市，黑夜相逢摸著卿。
瑶池桃实熟三千，西母青鸾五色鲜。知是调羹真相国，伴来梅鼎送淩烟。
幽踪野径旧时游，洞口云深变暮秋。把臂不知天上下，一谈千古惘生愁。
名园日日几人过，坐石谁当共放歌。莫把文章易抛掷，子云门外问奇多。
浓烟三径荫门墙，不为东风引蔓长。试向紫瑛盘外望，乍惊颜色染衣裳。
竹坳宴笑最情亲，继夜华樽色色新。十五年前浑似梦，肯捐心胆负伊人。
拚断恩仇平等看，眼前灭念触灵光。万缘若便当时歇，透体琉璃照肺肠。
大道繇来圆更圆，五帝三王治半边。万古悠悠生对灭，灭中消息与谁传。
石鲸鳞涌湛金轮，风动漨漨万里津。直北浮云馀仰睇，四方多难此閒身。
愁看雉堞摇江练，笑指珊瑚上钓纶。千古茫茫天上下，镜中楼阁画中人。
帝里春还未几日，万户千门总春色。昨夜云间月欲圆，更道今宵祀太一。
华灯闪烁映朱阑，纵横游骑满长安。笙歌响度香尘起，触忤羁人惨未欢。
徐卿为我开斗酒，李白谈诗方在口。倒屣王生能复来，浮云万态俱何有。
请记当年旧酒垆，几人得意在皇都。且拚乐事随青帝，莫逐乡心卜紫姑。
十亩烟霞覆短墙，中开三径引求羊。琴尊自美谈玄宅，宾从时过醉白堂。
台倚高云临大野，池通新水着浮航。当朝若更徵岩穴，未许林园混酒狂。
雁行京洛蚤齐名，羽翼分飞万里情。才让季方犹是弟，家评法护自难兄。
关前蹀躞霜初散，海上扶摇浪已平。赋客登楼秋色里，不知何处望金茎。
郑公樗散鬓如丝，药饵扶吾随所之。道路即今多拥隔，江湖远适无前期。
可怜宾客尽倾盖，独立苍茫自咏诗。欲向何门跋朱履，雄豪复遣五陵知。
新秋凉气入郊墟，梵室清高暑渐除。河朔似追袁绍饮，龙门谁擅马迁书。
若穷委宛谈应折，论到词坛席尽虚。操笔自应惭附骥，校雠今日更何如。
窆石何因乞鼎言，开函字字泪潺湲。两朝芹曝臣心切，一日丝纶帝命尊。
虚拟杖藜游五岳，尚馀词藻动中原。趋庭往事今流水，万卷空馀手泽存。
丹梯千仞俯重溟，驱传来游剧聚星。山著暮云还并紫，天连高浪故摇青。
潇湘归客怜芳草，吴下才人复此亭。满路风花相伴逐，鸬鹚鸂?起长汀。
扁舟昔日闻吴咏，千里佳期愿不违。开府风流争寂寞，长安前事尚依稀。
明时敢谓轻朱绂，旧隐谁同揽芰衣。君是三旌恩独异，白蘋洲上肯思归。
而我相交三十霜，长年联佩簉鸳行。芳邻旧接金门右，尚宝常擎御座傍。
最喜迁官符众望，更怜将母过仙乡。南都想会王司马，云树相思不暂忘。
江南五月麦初黄，野老殷勤进上方。织就丝丝冰比洁，镂成叶叶玉分光。
谁高市上千金价，不比宫中七宝装。闻道圣人昭俭德，莹然一盏照中央。
手种藤花大可围，暮春小圃亦芳菲。黄鹂隐叶惟闻啭，紫蝶寻春不辨飞。
满架迎风光眩眼，缘溪著雨碧侵衣。漫道破除情事尽，长条柔蔓转依依。
小鸟枝头啄欲残，美人珍惜捲帘看。霞烘的的珊瑚碎，露洗垂垂琥珀寒。
素面相逢浑似醉，朱唇半吐欲成丹。若教纤手和烟折，也胜官家赤玉盘。
紫禁鳌山结翠斿，升平故事雅宜修。春回九陌风仍暖，月出千门雾乍收。
烟火楼台疑化国，高明世界正宸游。何人不傍宫墙听，天乐泠泠在御舟。
葱秀山头晓色鲜，月明茅屋汉江船。登临纵发挥毫兴，莫许陪臣有和篇。
故人八月下金陵，秋水扬帆似建瓴。王掾有才头最黑，潘郎多病发犹青。
西风燕去乌衣巷，落日人归白下亭。闻道扬雄频在告，闭门定草太玄经。
月明江上棹歌閒，倦客东游未赐环。千里乡关非白下，十年书剑逐黄间。
水生建业鱼初上，春早衡阳雁未还。莫向凤凰台上望，楚云尽处是君山。
张公昔日栖真地，飞舄何年出尚方。宇宙风尘三岛外，神仙楼阁五云乡。
山空丹气成龙虎，月冷箫声下凤凰。剩欲从君寻旧约，石坛瑶草渐应长。
翠华十月幸骊山，凤臆龙鬐出帝闲。玉殿晓陪天仗立，霓旌夜向月宫还。
渔阳落日边声急，蜀道连云国步难。拭目风尘重搔首，丹青萧瑟鬓成班。
腰下吴钩照日明，壶中春酒绿如渑。也知孙楚参军旧，自爱陈琳草檄能。
玉帐蒐兵春会猎，辕门留客夜张灯。少年蚤识从军乐，莫信词章动茂陵。
严城旌旆拂招摇，大野烽烟一战消。塞上新归宛騕袅，军中独数汉嫖姚。
天闲恩锡五花马，记室家传七叶貂。共说陈琳工草檄，可能有意向渔樵。
太史东归未赐环，菟裘营就白云间。九重一夜思前广，丹陛经年辍近班。
视草玉堂登要地，紬书金匮记名山。颇闻尚抱烟霞疾，天上蓬莱足燕閒。
兰台又见上封章，鸡舌曾颁汉署香。一夜星辰经御览，九秋宫殿动高凉。
中朝典礼藏金匮，上界仙人直玉堂。白发词臣犹奉使，故园松菊老柴桑。
句曲仙人旧隐居，门前种竹翠扶疏。高人已作游仙梦，诸子犹能读父书。
孝感定应冬有笋，閒居可是食无鱼。最怜好事殊庸俗，千里徵诗到草庐。
闻道楼居山色近，白云只在屋檐栖。旧栽黄独如拳大，新种苍松与屋齐。
桂楫每随波上下，草堂恰似瀼东西。太玄近日浑慵览，上有去年春燕泥。
形容不识识乡音，挑尽寒灯到夜深。故旧凭君休更说，老怀容易便沾襟。
白下怜君失意频，濠梁归路听莺新。数家古市低攒树，十里平芜远见人。
河上虹分官渡雨，城头花压驿楼春。交游已自随金散，羸马萧萧独问津。
云山高高凌紫空，上有偃蹇千年松。苍颜不变太古雪，密叶晴翻长夏风。
玄萝紫蔓阴相翳，错落盘根枝著地。月明白鹤误飞来，烟散青牛忽无处。
由来奇物重冥搜，变化追寻未可留。徂徕山下黄尘暮，太谷坡前碧草秋。
只今廊庙求梁栋，梓柏楩楠皆入贡。会见巉岩出万牛，茯苓琥珀皆登用。
两代龙门天柱高，西台直节著清操。禁烟未散啼鸟树，宫月犹悬照豸袍。
书上螭头承霁色，朝回花下醉春醪。何时骢马来南国，得向都亭见节旄。
泮宫门下祖筵间，话到平生别却难。连袂采芹春水暖，对窗观史夜灯寒。
鸿飞岂信同遵陆，豹变宁知更长斑。为虎为龙从此去，不须瞻恋旧江山。
前年挂席趋北斗，九月泊舟都门口。绣衣人是同乡人，骑马江边问行久。
龙江驿里同徘徊，呼酒饮我何壮哉。兴酣往事真草草，愿倾东海添樽罍。
别后倏忽几寒暑，吴江木落洞庭雨。黔巫东望山嵯峨，恨不高飞插翎羽。
丈夫本是重四方，眼底道路如寻常。风帆早晚下吴会，仍寻旧约歌慨慷。
野寺沈深门半扃，午窗慵起晚风轻。云开半壁夕阳出，花落一庭春草生。
鸟掠池中得鱼去，鹤归云外傍僧行。马曹散吏真如隐，咫尺山田带雨耕。
采芳日暮未言归，处处村家掩杼机。水漫莲洲愁路断，月明莎渚觉鸥飞。
高歌小海风波急，回首横塘烟火微。兰棹屡移樽屡倒，不知露下已沾衣。
画舸乘风入永康，疏花缘岸一溪长。山淘麦浪青重叠，云衅鱼鳞白渺茫。
王事有程行作吏，胜游无侣梦还乡。直输渔父芦汀畔，斗酒浑家醉野航。
种菊庭中花有无，小山松竹近何如。痴抛独乐了公事，悔拾浮名别故庐。
伏腊正悬归老计，经秋不得寄来书。眼昏头白今如许，料理而翁正在渠。
隐君潇洒有高斋，径造何烦折简催。雪砌宜人寒不扫，溪门待客夜还开。
离离灯火分春色，奕奕梅花照酒杯。笑杀山阴王长史，不逢安道为谁来。
雪后孤山共探梅，便乘清兴不须催。林边细路和桥断，湖上疏花傍竹开。
云影分明披絮帽，蹄涔仿佛散银杯。酒宽新量诗盈卷，不负凌寒此度来。
避乱山中白发垂，近闻访旧入城池。芦花月淡人无处，桂子风凉雁过时。
旅衬回程扶道左，举家迎哭向溪湄。他乡莫恨相知少，自有门生奠酒卮。
骑马寻春春尚迟，东风空自向人吹。燕王城里千株柳，寒食来看未有丝。
凭高何事独悲吟，有美西方惠好音。客到饔飧铜是海，宅浮书画镜为林。
插萸香满发已短，落帽风微秋正深。黄菊赐歌须见报，为君朗诵一披襟。
柳颦桃靥未全舒，淡荡春光满翠裾。我是玄黄东野马，君为忉利北溟鱼。
一年客况空弹铗，千里归心为倚闾。莫向科名问温饱，国门需汝独悬书。
数尺冰壶千尺雪，五经腹笥九经潭。虚席黄扉思远道，舛门朱履尽奇男。
争看据地旋双袖，何事同曹惜一簪。既醉且歌罍有耻，独醒休问醴为甘。
喤驺峨豸羡台公，三楚澄清六辔雄。法曜光寒云梦泽，寿星高映祝融峰。
中朝独坐霜飞简，南国埋轮铁驾骢。簪笔已簪倚史笔，采风须采大王风。
小有烟霞自一丘，花光竹气醉中收。药携丹灶云生袖，酒傍青山风满楼。
荒郊丛棘惊栖凤，野水微波亦下鸥。若问鹿沙量月影，西园犹未种阎浮。
返照翻林依积淀，危桥卧柳度荒墟。居人但识鱼为业，不省当年君是鱼。
促夜频惊转斗杓，双星脉脉绛河遥。相逢最恨雕陵鹊，一岁填河止一宵。
燕子楼前未闭关，白头常伴白云閒。若向五湖同一泛，西园亦是鹿门山。
鸢飞鱼跃眼中情，莫把微言入杳冥。若说槐黄催举子，文章只合问西厅。
白鹤城中沸市声，谁知帘下有君平。张骞懒问支机石，得得频来讲易经。
郁蓝波接郁蓝天，主圣臣贤又宴肰。欲问吾家在何许，鹘飞尽处白云边。
踪迹劳劳愧野鸥，眠沙泛碧蓼花秋。烧灯夜发丰城道，谁信临江五日留。
未得长风送客舟，老天留我作清游。三吴好景归诗卷，万里长江入酒瓯。
老马能谙南北路，閒鸥不识古今愁。明朝又跨双黄鹤，直到金山最上头。
行行万里去分司，直到西川欲尽时。肯使江流归滟滪，还看山月照峨嵋。
外台总自刑曹出，上马亲将御敕持。千古李冰功不废，离堆刊木建生祠。
南交十月早霜微，云物苍苍拂曙晖。地险戍楼依郭转，时平烽火近郊稀。
海门蜃散千艘集，铜柱烟和独鹤归。百队貔貅閒战斗，空多营马入秋肥。
三十年来尚转蓬，学书学剑两无功。数椽茅屋寒江上，一树梅花细雨中。
闻雁忽惊时序晚，对山不觉酒船空。高阳旧侣能相念，冰底双鱼尺素通。
黑风卷沙平太行，辕门列戟飞秋霜。敲冰饮马万蹄裂，旄头白日寒无光。
胡笳叫屈角声死，短兵战过交河水。不恤身为塞下磷，孤光还照长城里。
柳外朱楼绚彩霞，阿谁湖上浣春纱。留人燕子初命子，映面桃花恰始花。
轻薄未应来邺下，呢喃多是怨王家。东风频驻青骢马，无那桥西酒旆斜。
一代豪华去不还，碧峰长映紫芝颜。七分数拟尧夫邵，十倍髯过汉将关。
致主力曾遵夏礼，活人功比革苗顽。穹碑已没荒祠在，谁剪荆榛表墓山。
西山几度只空还，好事怀贤厚我颜。蒙古有公方用夏，居庸从此不为关。
犹闻窣地三髯委，自笑登高两足顽。今日幽燕归圣代，可怜埋骨尚荒山。
宪使秋过粤水滨，昔年遗爱在吾人。入城丹荔还遮道，都是甘棠一树春。
每羡瞿昙旧法宗，孤高不与世人同。降魔神力归禅定，破钝钤槌属钜公。
杖锡影摇沧海月，袈裟香度少林风。几年暂尔酬缘业，却笑浮生类转蓬。
双凫忽散蓟门云，袖里犹传五色文。手版正趋车骑府，羽衣重谒太华君。
霜迎蓝笋瞻前路，日断鹓鸾忆旧群。愁思中原烽火日，灞亭空遇老将军。
百道山泉出峡来，汪洋赴壑尚萦回。已知学海终能至，须识灵源向此开。
莲花塔户镜容开，设利流光月满台。江吼鼍声东海去，地蟠龙势北山来。
云中梵呗和仙乐，天上香盂送佛斋。盛世只今隆外护，匡宗须藉仲灵才。
崇禧寺前风日清，銮舆遥迓定钟鸣。山林有道裨王化，天地无私荷圣情。
娄约入梁终应诏，惠琳居宋岂贪名。金山重感千年梦，愿济幽灵答治平。
我闻昔者城南杜，居室去天才尺五。争似中朝供奉郎，夙夜忠勤侍明主。
忆曾随驾征四方，手持栉镊心遑遑。南临衢婺北淮海，东下毗陵西武昌。
白旄所指无不在，天下承平鬓颜改。圣上从容问旧时，感叹俄惊三十载。
朝回馆舍即闭门，闲披贝叶忘朝昏。俱愿清贫得长寿，万岁千秋蒙帝恩。
十载驱驰念远游，挂帆一日过灵洲。萧萧烟树青山暮，逐逐凫鸥碧岸秋。
傲世功名怜彩笔，逢人意气动吴钩。振衣独上高台望，海色天风散客愁。
冰玉精神清且凝，不嫌霜霜惨於刑。传来春信严明地，吐出阳和节爱亭。
孤艳迥凌仙子桂，余香暗及庶民星。寻盟璧水浑閒事，好整和羹入帝庭。
卢龙高观压江城，登望遥关绝塞情。愁外钟山双眼碧，胸中扬子一帆轻。
秋云在野看逾静，晚日当轩落更明。安得仙人携绿绮，石坛来写万松声。
朱帘翠箔过杨花，睡起中庭日未斜。却似深闺娇小妇，楼头痴坐怨天涯。
山城小雨鹧鸪啼，杨柳辞寒绿正齐。我梦春闺独不见，怕乘云雨问辽西。
候馆萧森旅思频，西风其奈倚闾人。凭谁共对忘忧草，坐见秋容次第新。
村居邀客惭供给，且为青山一倚楼。十里沙平遥对酒，百年地迥更逢秋。
城中车马何人到，水曲风烟尽日留。无柰天涯归思切，孤帆八月下长洲。
久别重来到日边，那堪今又买归船。人生离会如秋月，几度亏时几度圆。
鼋鼍出没吼烟涛，墨色江云不断飘。乔口橘州何处是，满汀芦荻夜萧萧。
三湘重湖碧云暮，岸苇江芦不知数。孤篷夜半惊梦回，四顾茫茫莽回互。
乍疏乍密还潇潇，泽被枯槁翻天飘。江湖岂无庙堂念，恩深不知千里遥。
残晖如月尚招寻，同侣夷犹兴易淫。荒径但容逋客往，闲门一任绿烟深。
流莺入竹移双影，邻树过墙落半阴。剩有微情委空观，共君吟眺亦无心。
招提遥隔阖闾城，夜半蒲牢吼地鸣。度岭微分山市晓，穿林偏带野泉清。
高低夐彻三千界，次第频连百八声。独有思亲情倍感，乌啼月落梦魂惊。
麒麟堕地天不惜，流落荒郊鲁叟悲。白发杜陵忧国泪，临风独咏八哀诗。
形衰意倦发毛颁，正好閒时不得閒。屈指时时计岁月，驰心夜夜到江山。
一周孙女今能语，万里老翁犹未还。林下故人应见笑，白头奔走愧朝班。
屈指明年六十三，人情世态饱经谙。几多黑发不曾白，无限青衿出自蓝。
大半交游登鬼录，一生功业付空谈。不堪老去休归亟，犹冀酬恩有友班。
县城南去接双溪，龙墅迢迢路不迷。满架图书邀客过，长春花底坐莺啼。
石桥上马蹴微霜，指点儿曹宿丽阳。村店过来犹未觉，小童应笑论诗忙。
两月江城把酒卮，良朋佳节每相宜。为问客愁缘不减，有人灯下数归期。
湘江东下水如苔，远道怀人日几回。自是衡阳归雁少，经年不见一书来。
楚山千里望辰州，一月蓬窗不裹头。借问客怀诗卷里，几多风雨几多愁。
北山长羡草亭幽，有愧山灵欠一游。明日扁舟下横浦，只愁烟雨漫林丘。
路逢驱马人争避，门幸登龙我独来。岭外颇传千垒散，江东还共一尊开。
青毡老作谈经客，白简时推草奏才。此别关山风雪里，相思吾在景夷台。
八桂贲禺甲第崇，重来飞盖故人同。河山半似辽东鹤，京洛犹思鲍氏骢。
白雪凭陵今寡和，青云跋扈各称雄。登楼大有秋风兴，斗酒谁堪狎孟公。
帆落江干听暝钟，七闽词客忽过从。一冠书就犹为鹖，双剑函来尽是龙。
租舫故应逢谢尚，草堂吾已愧周颙。不知傲吏游何处，期尔茅家第几峰。
山下溪流曲曲斜，春风吹落武陵花。渔郎若问桃源路，鸡犬云中别有家。
白眼猖狂避世心，蓬池谁解阮公吟。仲容亦是逃名者，浊酒相看竹下斟。
一瓢春酒听流莺，花外停桡见友生。醉藉阶前书带草，几回仙掌梦金茎。
天柱崔嵬控上游，长江东下堑皇州。荆舒一战鞬櫜卧，南顾无劳圣主忧。
浊酒谁知大阮心，蓬池无日不清吟。仲容亦有衔杯兴，散发频来醉竹林。
汨罗江畔草萧疏，千古怀沙恨有馀。日暮哀猿正凄切，不知何处吊三闾。
青山历历隐人家，挂席中流海日斜。依旧桐庐江上县，经过不见木奴花。
为爱名山入武夷，浮云缥缈更何之。五台山下栖禅处，种得菩提树一枝。
七雄争竞客如云，珠履三千未有闻。不是卖浆人掉舌，却秦谁趣信陵君。
辛夷花发艳阳天，别业风光似辋川。贳酒垆头春欲暮，飞花何处不堪怜。
扶疏双桂植山幽，移向君家十二楼。此日骚人暂延伫，他年词客重淹留。
花含合浦千峰露，林侣贲禺八树秋。早晚飘香满岩户，为开尊酒待同游。
楼前山色散晴曛，兰气飘香座上闻。藻思中原谁并驾，诗名海内独怜君。
问奇远过能携酒，开径频来只论文。相对清宵明月满，碧天凉籁散江云。
白水青山秋可怜，碧楼风物敞芳筵。交深傲吏形骸外，兴逐词人菊酒边。
歌罢海云过暝色，坐来檐月挂寒烟。更为后会知能几，江海萍踪各渺然。
春花傍马尽荣途，湖海尘踪我亦孤。二十七年怀旧梦，辰阳初见汴州图。
霜风吹雁暮云横，雕落俄惊失典型。市义一生田叔仿，论交千古宴平情。
烂柯亭畔馀棋局，采石江头坠酒星。惭愧未能酬国士，只依残月吊空青。
自承遗训莫窥园，云满地亭草满轩。啮指音容还冉冉，伤心风木故翻翻。
呼天欲报难为德，阙地何由可徼原。遗泪只今挥令伯，每聆乌鸟一番喧。
深院忽闻莺语滑，小窗轻递暖风来。桃花自悔知春早，输却荼蘼自在开。
载酒何期草阁开，江风东过钓鱼台。王春未逐青幡出，人日还将綵胜来。
游似斜川班共坐，饮能金谷缓行杯。霞笺镂管藤萝里，客有椒花作颂才。
太液春回冰欲泮，东风暗卷流澌散。赤栏桥外新雨过，巨浸微茫接银汉。
晓日晴分蘋藻烟，落红荡漾随清涟。游鱼作队不可数，与波上下情悠然。
波间泼泼鳣与鲔，亦有鲦鲿兼鰋鲤。皇心见之良独怡，更命瑶床近寒泚。
太平时节生意多，物情应与人心和。周文沼上乐于牣，千载灵台同此歌。
八月九月秋气高，长林落木风萧萧。白苧秋深不堪著，轻寒欲试新剪刀。
城头霜飞露华湿，城下寒蛩啼更急。当户谁家捣练声，风高不碍重城入。
千杵万杵声未停，已知力倦心怦怦。天清月冷几人语，塞北江南今夜情。
不怨捣衣寒苦早，惟愿著衣人不老。万里归来未有期，昨日官家颁絮袄。
三月山城雨初霁，林木阴森足人意。萋萋芳草高原中，溶溶流水苍苔际。
而此游者属何人，蒲山公子龙蛇身。汉朝四百年间事，黄牛背上书声频。
閒来一鞭击牛角，怀抱纷纷常作恶。东都有策万言多，大事难成终落莫。
我观自古大丈夫，遗臭流芳真两途。乃若元邃深可叹，千秋徒把青编污。
东皋东望山嶙峋，山头霞綵明朝曛。鹭鸶数个白如雪，点破空青万顷云。
重重绿树波光里，波光浩渺过彭蠡。中流一棹者何人，苍茫似畏西风起。
点简舟中旧所藏，莫教堕落风涛乡。风涛初不在平地，斯人回首何遑遑。
我皇圣德齐天壤，太平治化原无象。来往登山航水人，万里安行如席上。
昼漏沈沈下高阁，筼筜半亩香云合。太湖石畔水澄澄，满贮金盆浴飞鸽。
鸽性由来最易驯，羽毛鲜好堪怡人。雪翎乌尾锦作背，画工画此何太真。
记得当时王相会，一放一祝三千岁。系足能传子寿书，入怀那解司徒贵。
一朝贾客便生涯，盘旋随上沧溟槎。任教年来复年去，万里还归旧主家。
层峦叠嶂高嶙峋，青溪碧涧波粼粼。堂亭寺观不知数，市廛隔断无纤尘。
迢迢有客泛孤舫，一苇凌空放双桨。俨如仙子御风行，烟雾中间互相访。
依稀疑是终南山，坐者揖者咸衣冠。采药每将巾舄湿，共谈那解天壤宽。
是谁好事留斯迹，安得其间一栖息。瞻彼春空一片云，为霖有意人难识。
长风驾海峥嵘立，百川如沸天吴泣。赤鲤横霜怒浪掀，三十六鳞当水击。
扬鬐鼓鬣辟鸿濛，凡介常鳞应伏匿。乾坤浩荡古今浮，烟云咫尺风雷夕。
葛陂竹化事无凭，丰壤剑沈人已昔。琴高跨背亦渺茫，子英骑角空腾踯。
何如锦鳞三月春，桃花浪暖迷云津。天下苍生望霖雨，一朝变化苏呻吟。
自古高人偏爱竹，常向轩前看未足。眉山苏子笔如神，洋州老可曾相熟。
东鲁藩垣有卯君，等閒濡染生烟云。俨然如到嶰谷上，金刀截断苍苍纹。
莫说淇园春雨霁，此君在在增佳致。帝子啼痕色尚斑，丹阳径造留深意。
三更月上照寒阴，孤稍化出虬龙吟。世间草木敢相抗，直节清风照古今。
郑庄留客有醇醪，沉醉尊前谢二豪。后夜还山弄明月，白云相忆在鸣皋。
银台名重两京传，三载功高翰墨筵。南去地瞻钟阜近，北来人仰郑公贤。
推恩喜奉回銮锦，赠别思临洗句泉。多士只今窥大业，肯从江海计流年。
云暖天衢雨浥尘，清风双旆远行人。旧从桂籍知名久，今向枫宸拜命新。
天入九江连郡治，星罗万室拥编民。庐山五老多形胜，公暇何妨览眺频。
烟霄鸾鹄正纷纷，尊酒怜君是逸群。望入九江春欲尽，恩沾双阙晓初分。
郡中善政期参佐，纸上陈言事见闻。却喜盛年才力健，好摅忠悃树芳勋。
学道年来绝爱憎，肯随时俗竞蜗蝇。新阳已向今宵复，老态应从此际增。
䞉喜舒长迎化日，仍愁积姤至坚冰。衰迟只合居林下，重沐君恩报岂能。
满城箫鼓乐无央，共说明朝是孟阳。却笑流年成老大，讵堪随众厕班行。
厌闻爆竹除残岁，谩对梅花忆故乡。何日得偿林下愿，簿书鞅掌任渠忙。
好筑山堂深未深，篮舆便得两登临。共寻胜日无边景，时话先天一点心。
苗发雨翻新作浪，枝头乌宿故知音。乾坤不惜明开眼，红紫东风自古今。
岁星南望亘长虹，大隐真人驾玉骢。瑶草传书来杲日，黄花开宴傲秋风。
夜寒人醉鸠为杖，江远天空剑是龙。绕膝芝兰斜北斗，舞衣群拥白头翁。
南国棠阴借保釐，功成雷雨慰茕黎。忧时未肯忘桑梓，治内尤须问栋榱。
泣罪汤仁宽一面，祥刑吕傅重三推。临岐别有萦愁绪，欲诵崧山补衮诗。
邸第招邀入画堂，日迟风暖属春王。花燃火树分梅艳，灯映明珠混月光。
谁架虹桥来咫尺，恍从仙侣共相将。芳宵自是留人住，酣赏何辞夜未央。
双蟠綵凤结明珠，角枕从来粲不如。梦魂恍度鲛人室，愿借馀光照宝书。
两岸西风吹白蘋，三城烟火隔红尘。天涯黄菊双蓬鬓，海上青尊几故人。
谋国计从穷处拙，倦游心向暮年真。罗浮东去扶桑近，黄木湾头好问津。
一自分携别旧京，中间消息断鸿声。锦江正忆同看剑，珠海翻为独送行。
岭外棠阴云已合，天涯铜柱月常明。圣朝勋业今犹古，肯向王孙怨草生。
陌上东风御柳黄，胡姬相对一传觞。空传八骏来燕市，未许双蛾擅洛阳。
握手虹霓犹意气，关心岐路独文章。提携竞著南征赋，万叠春山万里航。
脱却朝衫理钓丝，庆云庄上晚秋时。秫田百亩供宾醉，烟树一林催我诗。
触事时还增感慨，乐天无复叹衰迟。青云故旧能寻访，草径争看四马驰。
五月宫中日最长，天中节近浴兰汤。君王不用青铜献，惟恨当年一鉴亡。
清明时节雨纷纷，泪洒东风忆细君。艳骨已成兰麝土，梦来何处更为云。
百粤山连翼轸来，临岐终日独徘徊。欲登高处肠先断，风急天高猿叹哀。
愁心一倍长离忧，前值东风后值秋。敲断玉钗红烛冷，计程今日到凉州。
西风吹雨滴寒更，泪满罗巾梦不成。不独凄凉眼前事，更堪江上鼓鼙声。
柳底花阴压路尘，风光别我苦吟身。春风堪赏还堪恨，一片花飞减却春。
开到棠梨春事休，红情绿意总堪愁。双禽无计留春住，恨倚东风雪满头。
绿阴门巷何迢迢，日午檐头苍雪飘。手谈偶笑橘中叟，不是机心犹未消。
坐来适意惜日短，主人忘形客忘返。到头胜负置勿论，一笑相看远山晚。
汉王离宫秋草碧，贝丘山中暗榛棘。喜见君家紫玉堆，清露凝香浓欲滴。
檐头急雨生晓寒，凌乱枯藤压画阑。疑是鲛人泣珠泪，十日西风吹不乾。
泗水山头坐御史，风风雨雨一孤蓬。断崖崎石嗟行路，破屋颓垣赋草虫。
三十年前太守约，金山一叶驾云招。三僧盛事吾堪纪，恰值重阳访佛寮。
城阙秋生暮角哀，渚清沙白鸟飞回。楚天不断四时雨，重镇还须济世才。
佩剑冲星联暂拔，残花怅望近人开。习池未觉风流尽，莫怪频劝浊酒杯。
谪仙楼上谪仙游，仙去楼空江自流。千古文章波底月，一时峻节水中丘。
乘风几度回天姥，歌凤如将历九洲。总为才高难入俗，思君不见使人愁。
偶乘彩鹢一登游，仰止高山俯碧流。世事滔滔浑似水，百年鼎鼎几如丘。
却怜地主仝刘宠，为爱清尊泊祖洲。此日相逢须尽醉，明朝分袂不胜愁。
枝头烂熳正堪怜，漂泊何来梦草边。落帽乍惊红拂女，凌云恍似紫姑仙。
行人休认旧罗袜，远浦空传新翠钿。后会欲思重见面，容光减尽坐经年。
欲向花前问夙因，阑珊春事不堪陈。新飘绿萼索蛛网，旧落朱英作蚁屯。
幻质有时离本相，冶容何处觅真身。人生俛仰成蕉鹿，何事当筵嗔喜频。
星槎秋杪泛银河，千里罗浮一夕过。独倚西风吹玉笛，碧空凉月万山多。
朱明洞侧挺孤峰，黛色为眉玉作容。山上傥趋王母宴，朝来云雨定乘龙。
耀真曾此聚群仙，谁似飞来七洞天。但说峰头多异鸟，不知浮海是何年。
五色山头绚彩光，谁言天外即璇房。非窥汉殿求丹室，定向瑶池进寿觞。
一庵深锁铁桥西，庵里明珠似火齐。若向仙灵论仙事，鲍家丹女葛家妻。
咫尺高峰是太清，月明仙会宴瑶京。但从紫府窥直箓，不必人间留姓名。
岐山今在罗浮侧，皇明恍与周齐德。为问西来鸟双青，何似兹山禽五色。
岩前乱石本嶙峋，洞口桃花片片新。流水自鸣丹灶冷，餐霞难觅旧时人。
罗山桥水隔浮山，桥上群仙日在还。纵有飞泉流涧底，仙源那得到人间。
柳径传呼使节来，德星聚处耀三台。出墙高干初舒杏，调鼎繁枝上绽梅。
已向尊前勤问俗，更从物外且传杯。忧时疏切批鳞语，独立中天百尺台。
太极门开有路通，春飙遥送蕊珠宫。群峰罗列疑天上，一水苍茫似镜中。
蝶带花香来北榭，莺啼槿树闹东风。徘徊未尽登临兴，更向前山桂树丛。
乞得閒身下殿头，片心已被海云留。寻常行乐惟书案，七十稀龄又度秋。
投赠句皆双白璧，助吟尊有几青州。多情莲社同心侣，容我珠江理钓钩。
金门晴色蔼氤氲，委佩严趋侍紫宸。仗外日移仙阙迥，天边云拥玉华新。
瑶花香绽三宫树，御柳青摇六辇尘。最有万年枝上鸟，含声犹忆去年春。
斗柄方中玉漏催，俄传严跸出蓬莱。朱旗尽绕双龙入，紫气遥从五凤来。
三献礼终霜月澹，九成声沸锦云开。从官森列知能赋，独立秋风愧菲才。
川原缭绕草萋萋，西去天梯路不迷。满径悬萝无犬吠，隔林修竹有鸾栖。
泉鸣群玉飞青磴，桥跨双虹度碧溪。振袂忽跻千仞上，暮云遥眺万山低。
天开图画出尘氛，并列罗浮更不群。潮势全吞南海月，楼光半入北山云。
桄榔树色晴中见，欸乃歌声静裹闻。便欲乘风跨黄鹤，掀髯一问碧霞君。
西樵之山插霄汉，七十二峰深翠微。高台花雨飞晴昼，绝顶天风吹客衣。
红树枝头双蝶板，绿萝阴下一渔矶。相逢愿结求羊侣，笑向东风歌采薇。
削岭嵯峨压碧空，纷纷霜叶下丹枫。越王经略炎荒处，丞相祠堂霄汉中。
日落栖乌喧古树，天高飞旆溯回风。凭舆几度频来往，犹忆含香侍紫宫。
客思凭高一倚楼，青山指点见芳洲。三江瘴雾长连夏，六月凉风已觉秋。
忆往未须怜楚璞，兴来犹自拭吴钩。停眸且为苍生喜，预睹西成万宝收。
昨夜足拳三尺铁，长安马上髯如雪。忽闻人从长安来，披衣不待柴门开。
紫裘半醉别燕市，家君可有家书裁。吾知书中不得意，小凤霜折抟风翅。
客囊羞涩布袍单，红签逐套平安字。写时雁渡湘江水，到时水落芙蓉死。
便令历历道分明，往事蚤隔三千里。天长日短归不归，愁心乱逐孤篷飞。
子昔朱颜我少年，梁鸿溪上恺周旋。相逢正喜情如旧，屈指方惊岁屡迁。
行李欲为投北计，束书先上渡江船。它时重剪西窗烛，应在春风易水边。
湘皋日出楚烟消，绿玉参差罩碧绡。栖凤一时惊梦起，满林齐舞翠云翘。
种得千株艳杏花，东风门巷尽赪霞。行人不识谁家住，错认当年董奉家。
看花曾忆少年游，江海狂踪知几秋。莫道何郎今老去，未教诗兴减杨州。
长安腊尽已春回，馀雪全消未见梅。纸帐夜寒清梦觉，梨云空满画中开。
万山春雪不胜寒，几度曾经载酒看。沈醉独眠花影下，任教青鸟自啼残。
月色娟娟满禁林，青绫被拥玉堂深。宫壶赐酒初醒后，只少梅花伴我吟。
西风袅袅起林阿，一夜新凉到薜萝。人在空江秋影里，青山不似白云多。
北来飞骑疾如风，路隔长河势已穷。不有当时神马力，中兴谁办百年功。
追忆蒲鞭汉大夫，扑刑虽用得完肤。郤怜东鲁臧孙氏，不去鞭蒲去织蒲。
壮士轻生易许人，图谋未遂已亡身。明知一去无还理，底事狂歌竟入秦。
弱水蓬山几万重，仙宫未必胜秦宫。君王轻听齐人语，空驾楼船入海中。
史传荒唐怪事多，乘槎那得上天河。不知织女支机石，遗落人间竟若何。
读罢司徒一纸书，北军门外报銮舆。君王若问平时钓，不钓功名只钓鱼。
白日豪奴擅杀人，生擒不避主家嗔。最怜文叔行柔道，容得当时强项臣。
长营兵甲似云屯，号令曾闻遏至尊。他日凄凉廷尉狱，狱门无复似辕门。
会稽太守驾行轩，山叟龙钟立道边。买得千金声价重，临行只用一文钱。
负担行歌过古坟，故妻犹是饭王孙。他年一见呼同载，不念前情念后恩。
一入沙场与汉辞，节旄落尽鬓成丝。生降得似生还乐，肠断河梁五字诗。
高凉东枕万山斜，西望雷州路不赊。底事故人成久别，隔年应不寄梅花。
闻寄梅花春信遥，故人应不忘贫交。可怜身谒征西府，笑说当年殷仲乔。
西舍东邻笑接筵，与君歌舞最留连。风流一段丹青兴，不动而今十五年。
梅花当户酒当筵，花笑孤斟影不连。不见及时行乐伴，独将新句伴新年。
城皋秋路草烟寒，千仞青峰抚轼看。流水香分仙涧邈，幽林云散戒坛宽。
愧逢飞盖西园后，肯谓攒眉白社还。知有玄晖诗句好，重携高咏上孤峦。
一展新诗过所闻，尽倾家酿为留君。由来闽士思常衮，只合陈家有长文。
毛自凤池成五色，汗从龙种失千群。他时太史占祥地，可忆金陵日暮云。
二十年前别帝畿，而今衰鬓各成丝。人情未易分真伪，世路终当虑险夷。
有要但看无欲止，知几端在履霜时。严州刚遇思齐地，肯放长竿到手迟。
四方冠盖客京畿，多少年光入鬓丝。笑语山僧还揭谛，可胜斯道落吾伊。
缉熙许我过无定，万丈飞云一武夷。千里相思频作梦，严州谁问到官迟。
与君倾盖定前言，来往青山十五年。老我自知难用世，劳君相送过贪泉。
清言晚对江边寺，离思秋生鸟外天。留取西华一樽酒，春风还拟上江船。
孤舟昔系飞来寺，白首重来十四秋。君看秋风吹彩鹢，何如老子坐青牛。
留情世事终何补，得意云山亦易休。见说夔龙满朝著，九重应许放巢由。
愧尔远步登此堂，东家行路久荒唐。诗成老我无功用，岁月还君更激昂。
奠枕白云闲宇宙，抠衣明月入宫墙。风霜岁晚成身地，莫负男儿一寸刚。
拔地决起瘦鹤躯，插天壁立东南隅。眼中非子不能到，海上何山可与俱。
便从往种扶桑树，即将写入方舆图。群仙未用誇三岛，一览还应隘八区。
凤来栖塔海无波，一柱擎天天几何。万丈虹堤归玉简，千家烟火傍金坡。
斗山在望循凤远，片石遗思畏垒多。相对逐臣成夜饮，不妨鼓枻听渔歌。
频年仙吏滞天涯，世德繇来慰所思。敝蹝一官惊扼臂，孤灯半世重齐眉。
遗孙清白梧桐老，跨祖文章雨露滋。自是丝纶偏积庆，海滨渔父醉金卮。
佳序正逢三月三，仙郎直指南郊南。春光明媚来天地，霖雨江山洗瘴岚。
幸托龙门浮绿蚁，敢云凤渚附青骖。一痕初月归舟影，惹得讨成属太函。
传礼传诗老逸民，短檠茹苦百酸辛。河渠竭力千年计，衾影潜脩百世身。
幸以教忠褒圣主，复从报德重乡人。使臣特举阐幽事，祠墓松楸雨露新。
清议咸推白骨寒，圣朝旌隐重蘋蘩。宫墙数仞生前隔，俎豆千秋死后宽。
泉下寂玄从此显，庭前涕泪转成欢。表章岂让龙章再，吾父冥冥可自安。
殁而祭社为功崇，泉石何缘亦瞽宗。可是威仪绳卫武，更于行谊重申公。
堂前蘋藻来新宠，阶下趍跄俨旧容。千载皈依何处是，泽宫深处即高松。
三年不见苇航公，潦倒江湖鬓若蓬。地远每怜踪迹异，时违应念甲庚同。
惯牵短梦南山雨，频拟疏钟北寺风。何日重携老居士，石床秋藓坐谈空。
独乐谁家更买园，天台一老兴犹存。生忘水月梅为侣，步破苔莎竹有孙。
阅世却留吾眼碧，救时终感圣言温。南垞北沜花栽满，甘雨和风总是恩。
红紫争春正满园，几番风雨几枝存。乾坤运化开远合，铜狄摩挲子又孙。
老凤自应知否泰，冥鸿先已识寒温。鬷明白首浑无语，携手难求叔向恩。
细叶如眉绿未匀，修眉浑似带愁颦。输他桃杏东风里，不管南游北去人。
荒草萧萧郭隗台，清砧明月两堪哀。千愁百感多如雨，今夜灯前一并来。
枕寒衾冷对孤灯，室似邮亭榻似僧。清泪几行揩又落，斜风细雨送残更。
北涉南游二十霜，幻身重到赞公房。苔侵素壁松枝偃，独自焚香拜影堂。
新安野老发垂肩，说着先朝泪泫然。洪武初年真少事，几曾轻到县衙前。
吴船捩柁越船催，少选须倾三百杯。除却芙蓉池上酒，几家能见玉山颓。
玳瑁为簪翡翠裾，红颜的皪胜芙蕖。莫言天壤王郎恶，犹是风流晋代馀。
囊中马肝时自拭，门外羊车恣所如。侬今道汝乌亦好，安用刺促悲前鱼。
调笑胡姬夜不归，日高春酒不停挥。下楼忽听中山猎，白马烟中一点飞。
金城西北万山头，翠积云蒸碧水流。千古幽燕开白日，九朝陵寝甗清秋。
星辰影动祠官入，霜露寒生帝子愁。广乐无声班欲定，似闻仙跸出松楸。
锁甲摇华铁戟寒，韬弓插羽上雕鞍。班超自有封侯骨，世业宁论是史官。
雷殿清虚太液秋，至尊多在望仙楼。树深宫阙东西合，月出星河上下流。
麟圃紫芝春晔晔，兔园白鹿晓呦呦。轩辕鼎在龙髯断，露箔风帘不上钩。
薄暮登城暑气微，风含睥睨欲沾衣。青山满目惭高隐，白发盈头爱落晖。
水带平芜双鸟下，云连远寺一僧归。深杯未觉黄昏尽，渔火遥生垂钓矶。
人间柏大此全稀，老干宁论四十围。盖偃曾倾天子葆，露寒应覆侍臣衣。
犹看连影容千骑，那识何枝系六飞。惆怅茂陵无限树，荒丘残陇草菲菲。
俯视东邻桃李尘，婆罗高不问由旬。扳枝只为低垂手，肯傍人间栏槛春。
青天削出金芙蓉，每爱青莲作句工。今日对花聊举似，嫣然一笑领春风。
旧苑昌华吸紫氛，宫娃曾斗石榴裙。枝头犹是英雄血，无奈流花不待君。
长林风起絮飞多，昨日朱颜鬓已皤。尽去尊前舞红袖，好风容易醉中过。
月帆斜日出林丘，急涨初消事远游。白昼龙蛇曾起陆，空江箫鼓正从流。
寻盟却喜天中节，把臂应同海上楼。为报主人休让席，且将踪迹混沙鸥。
诗书正气有家传，乡邑皆称孺子贤。千里趋庭秋似水，重闱戏綵日如年。
天台凤穴迎朝旭，九曲鱼歌起暮烟。两地平安报消息，灯花数夜照人眠。
异姓侯王有定襄，为君东道即儿郎。不因卜鬣愁崩雨，何用穿貂必冒霜。
车骑殷勤虚左席，榻尘容易厚高梁。明年二月葡萄绿，莫负花前设醴香。
五马三旌驻碧鸡，松篁昏黑上头迷。慈云扰扰珠林北，宝月纤纤绀殿西。
佳客兴来还笑傲，浮生迹有但羁栖。归来村叟分双炬，微径欹危独杖藜。
菽水能供一日欢，霜毛甘共一毡寒。他时更享三牲养，莫忘清溪旧讲坛。
雪后登楼兴未赊，仙人香案挂寒霞。帝京初晓浑如玉，宫树先春已着花。
人意喜时消作水，马蹄行处踏为沙。黄公垆畔新醅绿，游子如何不忆家。
三方鼎立英雄争，瓠壶夜缚成都惊。丞相渡泸泸水清，有蚕可市刀可耕。
万井烧盐卬火赤，丞相自临添火色。五丈原头星化石，薄田十顷桑八百。
八尺庭除手种萱，一丛开处压名园。露含鹄觜蜂才入，风撚龙须蝶更翻。
傍映蜀葵堪作友，上依慈竹剩添孙。编篱汲水频加护，留取年年茁旧根。
归来无日不思君，画省风流久未闻。上苑鸿声愁处听，长亭春草醉时分。
双龙自合天边气，五马遥停塞上云。莫问同时旧年少，已从樵牧隔人群。
步入瑶坛紫翠连，苔深林静锁云烟。山浮碧海知无路，洞掩朱明别有天。
怪石几层将径碍，枯藤千丈断崖悬。何因得借升真去，定绝风尘世上缘。
双旌南去路偏长，秋雁飞时白苧凉。城浸烟波皆洞野，花开山郭似河阳。
竹枝自渡湘妃水，菰米先称楚客乡。归赋上林还给札，莫誇云梦献君王。
秋风怨别在京华，楚泽前期万里赊。落木遥临洞庭水，深山时有晋人家。
烽烟络绎犹传檄，井邑萧条可种花。抚字故应烦令尹，不同王粲滞天涯。
相逢未久促归装，草草停车饯一觞。冰释御沟波尽绿，日烘官榭柳初黄。
回瞻北斗皇州近，去逐东风客路长。莫负壮年须力学，旧家原住晦翁乡。
曾到星源种德坊，紫苔春雨上君堂。活人当日功多少，门外长闻橘井香。
尊翁曾是凤池人，六辇时巡敢爱身。闻说赠官并录后，中兴天子劝忠频。
文采风流入壮年，名门当见后昆贤。紫阳正是君同里，莫为傍人草太玄。
前年与君登祝融，今日共上飞云峰。我年逾八君望七，如此嘉会能几逢。
朱陵朱明本一天，风花雪月将无同。愿君且莫动归念，无穷花鸟在春风。
大栋层轩俯广庭，南山远送武夷青。五更画鼓先迎日，百尺雕栏近列星。
漏点分明知善政，斋居高爽挹仙灵。从今清献梅花月，祗向春风角里听。
走马铜街不动尘，雪残又见岁华新。十千美酒那辞饮，三五良宵况是春。
谁把灯花娱病客，独怜京洛送归人。群公计日青门饯，肯解金龟醉几巡。
道义真原宜早寻，况逢兰若又春深。男儿本是四方客，离别何须苦动心。
三伏炎蒸似甑炊，故人巨箑喜相遗。垂天云翅鹏初下，午夜潮声月半亏。
诸葛谩劳麾白羽，谢安何用取蒲葵。仁风日日宣扬处，欲谢惭无绝妙辞。
病骨非堪着战袍，临戎感奋却忘劳。三边近喜无烽火，吟望皇都紫气高。
真颜淡淡淡而浓，坐见百花色自空。惟有仰天倾白日，也堪随地伴东风。
肯因蓟野门前黑，不向燕山雨后红。但虑圣朝宽我去，无人解尔此奇容。
一片西飞一片东，浮云终不碍长空。人间变态闲来往，何与无涯胸度中。
雾后飞来满太空，巧将轻片舞条风。六花烹作六安水，瑞气都留玉盏中。
眼底兴衰忽变迁，每将心事问苍天。农夫不解行人意，知说离离是有年。
良朋万里此相寻，为念艰危岁月深。安土敦仁贤哲事，男儿何处不宽心。
普天吾欲振颓风，堕入无涯渊海中。谁诵保安心更切，令人日夜忆孤松。
不信荣华有是非，幽缧终日掩圜扉。世间满眼愁人事，忽见孙郎能蚤归。
流连白首叹知机，日见庭柯黄叶飞。安得一朝携手去，与君共采首阳薇。
夜宿故人孤旅邸，更深华月满晴空。朋游动是经年别，樽酒宁知此会同。
上国莺花明戚里，故山松柏语天风。豪吟未觉清狂尽，醉里诗成气吐虹。
双影萧萧镜水清，露荷遥夜落秋声。西风野照荒原夕，谁念孤飞忆弟兄。
二十年来老辈稀，白头僧见说当时。西风落叶前朝寺，读遍燕山一卷诗。
首首开元大历间，月中星瀑雨馀山。自缘懒写勤看咏，欲得从师借不还。
五色云缄喜自开，骊珠遥带佛香来。孰知近处无灵辙，可信前生是辨才。
白马秋清陪鹤驾，贝章风静启莲台。飞虹桥下重寻日，烦具乡山绿茗杯。
绀宫海涌碧崔嵬，曾有秦王驻跸来。虎石半销金气尽，翠崖中断剑池开。
岩僧扫月千峰净，山鬼吟风万壑哀。老我登临春已晚，落花吹遍讲经台。
一灯长夜佛前明，庭树枝多宿鸟争。野外霜寒人未起，林僧肃肃又经行。
三度来登多景楼，妙高台上始能游。长江如练山如画，独倚阑干笑白头。
自笑寻花独后期，残红粘砌绿萦枝。寻常日对犹多恨，况是斜风暮雨时。
西风飞锡度如舟，来向湖山作胜游。七十二峰青一色，君看何处独宜秋。
澹澹烟中映夕曛，疏疏石上拂晴云。展图却忆西冈夜，坐听秋声亦有君。
琳宫虚爽接微垣，玉树阴森隔市喧。日转松坛人影寂，春回花殿鸟声繁。
仙乘风去开圜室，云带龙归锁洞门。福地年来犹落寞，人间消息底须论。
谯橹年来战血乾，烟花犹自半凋残。五州山近朝云乱，万岁楼空夜月寒。
江水无潮通铁瓮，野田有路到金坛。萧梁事业今何在，北固青青客倦看。
农时得共问耕游，只有村翁不识忧。为语城中官府好，近来恶吏不需求。
官舟箫鼓竞遥林，倚醉波间一散襟。九夏风光千日酒，君恩翻觉暇中深。
斋休诗健足清游，玉食还同佐邑忧。今日民愁公赋急，晚丝新谷不胜求。
晚潮新涨下西林，小泛回时月满襟。昨日市墟多巨浪，使君莫较酒杯深。
天闲八骏忆周游，谁解千金破主忧。定是龙媒能万里，涓人骏骨亦先求。
南山荗草朝生雾，栖鹘巢边起新路。客子心怀履险忧，马头春色空迟暮。
凤历蛾眉两斗妍，书中端自有婵娟。风流却忆张公子，雪月风花看百年。
玉洞仙桃万树花，楼台彷佛蔡经家。神丹炼就何曾服，乞与山童饲白鸦。
门外南风吹葛花，弈棋人散树阴斜。青童睡起浑无事，乞与神丹喂白鸦。
平坡杳杳挹西湖，径断樵行败叶铺。泉落石河深愈急，云归沙树远疑无。
夜堂风静纾帷幔，晓井霜寒响辘轳。那得馀生辞世网，卷衣来此日跏趺。
醉舞狂歌五十年，花中行乐月中眠。漫劳海内传名字，谁信腰间没酒钱。
书本自惭称学者，众人疑道是神仙。些须做得工夫处，不损胸前一片天。
一上一上又一上，一上直到高山上。举头红日白云低，四海五湖皆一望。
高台明月照花枝，对月看花有所思。今夜月圆花好处，去年花病月昏时。
饮杯酬月浇花酒，做首评花咏月诗。沉醉欲眠花月下，只愁花月笑人痴。
红杏梢头挂酒旗，绿杨枝上转黄骊。鸟声花影留人住，不赏东风也是痴。
白头纷壤复年年，未见浮生可释肩。入手屠苏虽在后，耽心烦苦却居前。
杯残膏烬夜如何，徙倚难支岁事过。苦境正愁明日又，孤吟莫讶此宵多。
年哀怕看历头新，此语亲尝始觉真。更有怆心言未得，风霜经遍六朝人。
飘飘云水自成奇，何必天潢足重师。法喜胎中皆玉叶，优昙钵里是金枝。
菩提无树树生天，尽扫滋培付自然。借问根花何处现，法云飞遍雨三千。
移泉自古奇姜妇，拜井当年羡耿恭。今日杖头分德水，并称忠孝与禅宗。
江声樯影接平湖，望里风烟抹二孤。记得昔年辛苦地，鲟鱼洲上长千夫。
万事浮烟泡影中，春光不尽水重重。河阳旧迹成刍狗，江畔新祠驾木龙。
万里边南望郁林，故人五马去骎骎。传家自昔春秋学，用世平生冰檗心。
岐路寒风惊岁晏，衰年短鬓各霜侵。朝来相送都门外，矫首云鸿思不禁。
爱尔清淳比玉琳，青春黄卷好留心。林间石畔无尘事，一寸光阴直万金。
野服清晨谒九天，承恩亲拜玉阶前。归来感戴心无限，但祝皇家万万年。
离乡三十四回春，遥忆梅花岁岁新。君到乡园若相忆，折花还寄北京人。
东风御苑物华新，吉日游观命近臣。金瓮特颁千日酝，玉盘兼赐八珍淳。
翠含杨柳桥边雾，香汎芙蓉水上云。鱼跃鸢飞皆化育，须看海宇颂皇仁。
牡丹芍药皆姱丽，总怯风霜不耐秋。只好芙蓉伴修竹，清华晚映北窗幽。
闻种拒霜遮水槛，春前分乞数枝栽。总知宋玉才情绝，会约花时作赋来。
新岁新斋好著书，文明门里会文儒。隔邻春酒蒲萄熟，谁绾青丝送玉壶。
垂杨夹道昼阴长，五两南风送去航。政羡诸公当要路，独怜十口在他乡。
风生平野春苗绿，雨歇高林夏果黄。行在倘逢知己问，别来潘鬓易沧浪。
绣廌为衣铁作冠，森沉柏府凛霜寒。騑騑四牡遵周道，会得声华久远看。
松桧姿容冰雪怀，肯教当路聚狼豺。古人须似赵清献，莫遣高斋过景斋。
早岁携书上帝州，登科司宪又承流。老来归向高斋卧，景仰先贤总匹休。
斋居潇洒傍南州，中有斯文第一流。名遂功成身便退，不须题扁作三休。
甘棠遗爱满中州，景慕前闻退急流。多少世人空碌碌，钟鸣漏尽不知休。
角巾花坞又莲池，处处壶觞处处诗。梦入槐柯真可笑，战残蜗角欲何为。
西山薇在何妨老，东海人归想未迟。莫道红尘苦迷恋，此心长傍白云驰。
沈檀烟袅昼垂帘，坐听飞花落画檐。银甲拨时鲈鲙软，玉觥流处蟹螯甜。
诗边金谷应常占，梦里红尘也不沾。万里未归应有念，筋骸如故鬓霜添。
绿阴深巷寂无哗，小结茅亭玩物华。花散余香来客座，竹分新翠过邻家。
锦袍垂手闲调鹤，乌帽笼头自煮茶。况值承平常偃武，不妨诗酒作生涯。
一片丽云罩蚤春，不曾衣服只衣仁。浴沂点也堪遗此，我愧幽栖懒动身。
昨夜谁家启画屏，弧星高映德星明。庭喧鼍鼓迎珠履，阶舞莱衣献寿觥。
白发已为三世祖，绿袍又见两孙荣。人间胜事君俱得，信是全庵不浪名。
笋舆度岭又高峰，望极越山兴不穷。元气远浮瀛海外，人家多在翠微中。
软莎黄犊迷烟雨，极浦归帆逗晚风。兵祲沉销春昼永，两江树色郁青葱。
邕州城北两江来，五管金汤亦壮哉。海贾遥通身毒布，堠亭直拟白龙堆。
卧关虎豹春霾雾，入匣雌雄夜吼雷。御远古来资上略，天南壁马已枚枚。
隔年梅雨记重游，风景依稀潦瘴收。老去筋骸惭枥马，谁将华发博蜗牛。
孤光冉冉泷头月，双橹迢迢天际舟。夜数星辰翻百念，非关乡国起离忧。
晚舟馀热坐橹头，淩乱烟华水上浮。迟客不来孤夜永，扣舷独和听江流。
丹崖月出人初静，云鸟阵高手自筹。醒醉筦然问渔父，扬帆南破浪花沤。
箧里兵书且莫焚，门前食客尚如云。筑坛未拜淮阴将，投笔空从定远军。
岁厄龙蛇埋侠骨，剑沉牛斗暗星文。英魂不化辽东鹤，黄石城边可认君。
吴苑西风禾黍黄，越乡倦客葛衣凉。楸梧夜冷鸟惊树，霜露秋清蜂闭房。
天上出车无召虎，人间卖卜有王郎。干戈满目难回首，梦到空山月满堂。
霜落长河见远洲，天晴归棹喜同舟。青连碧树山回转，白涌寒砂水倒流。
弓影浮杯疑老病，鸡声牵梦动离愁。英雄过了前三十，晚景桑榆愧白头。
旧游心事念多违，此夕怜君扣竹扉。客里清尊明月在，山中白社故人稀。
凉归苑树秋声早，漏尽江城烛影微。畅饮莫辞同一醉，相思空遣泪沾衣。
此地吴王旧市朝，空遗衰柳日萧萧。行人不用频回首，炀帝宫前更寂寥。
袅袅烟丝拂画桥，纷纷春日上长条。馆娃宫女能相妒，莫向东风学舞腰。
拂水摇烟积翠深，阖闾城外昼阴阴。花飞便作浮萍草，恰似侬家荡子心。
万家烟树散啼鸦，上国清明好物华。沧海几回惊节序，东风随处见莺花。
山回凤阙云边出，柳带龙旗雨外斜。欲醉芳尊消客况，鹃声落日在天涯。
业传三世丹初熟，药转千炉效更奇。喜我有缘逢葛老，令人到处说卢医。
一身无病怀常胜，四国多瘢梦未稀。我技非医心却是，苍穹何日慰烝黎。
东南真气抱神皋，谒帝重来感二毛。尘世漫随沧海变，名山不改白云高。
泉鸣石壁飞寒雨，风入松林急暮涛。闻道襄城迷七圣，劳生?得解天韬。
蕊宫琪树隐瑶京，出郭逢僧几问名。白马金牛归想像，盘龙踞虎自回萦。
香台倒影穿帘入，石壁含毫绕殿明。本是化城无住处，皈依徒自笑尘缨。
静坐非元非是禅，须知吾道本于天。直心来自降衷后，浩气观于未发前。
但有平常为究竟，更无元妙可穷研。一朝忽显真头面，方信诚明本自然。
虞仲园池芝水濆，华林曲馆远人群。一编岂为穷愁著，万石犹能孝谨闻。
玉躞金题书满架，锦衣珠履客如云。悠然坐挹西山翠，宝鸭焚香到夕熏。
好云乘雨到雯峰，一片閒云度大空。故国有怀天角白，小窗分睡日头红。
秋抛两鬓蓬髫外，春在三生落魄中。此老胸怀无画手，杏花庭院柳花风。
月落初闻长乐钟，车如流水马如龙。寂寥谁识扬雄宅，载酒同君一过从。
覆鹿悠悠梦已醒，移文深谢草堂灵。莲峰径绕来求仲，木榻年深坐管宁。
拄杖谩扶头未白，故山惯见眼犹青。茅斋静闭横塘上，还把馀閒注鹤经。
药石无功日皱眉，笋舆扶强问行歧。病来不减娄公跛，老去真同顾恺痴。
万事乾坤犹在梦，一春花鸟未成诗。风流我愧人豪甚，怕有尧夫暗解颐。
江阁莺声共醉闻，扁舟东访洞庭君。若逢顾恺丹青笔，写寄包山一片云。
一代词盟旧结庐，名山何地更藏书。空留野露沾荆棘，无复残篇落蠹鱼。
忆共买邻嗟世远，翻从凿壁爱光馀。谁令故宅更新主，萧瑟西风独怆予。
一片冰心隔市廛，闲来卜筑帝城偏。翛然虚室能生白，率尔挥毫学草玄。
径外小桥澄水木，檐前远岫澹云烟。问奇载酒谁同醉，妙趣休将醒者传。
扁舟四望临安路，舟人指点富春江。汉家九鼎久已矣，清风犹袅钓丝长。
阁高辣出万家中，披豁登临雅意同。四野密云将雨暗，一川浊浪入天空。
漫云雪夜扁舟兴，辜负高贤琢句工。拥被侵寒惊寤寐，渔歌欸乃耸孤篷。
周风曾戒女怀春，何事朱颜漫作颦。袿襘但坚深闺守，翠珠奚羹画堂新。
路人共讶标梅实，吉士行歌乐缟巾。桃自红兮柳自绿，寒窗添线刺绫纹。
茫茫宇宙无穷秘，一卷青囊一掬心。二气干旋归卦例，五行原委合星临。
欲将生尅评龙脉，须认盈虚避火针。共诧高才领此旨，牛眠吉域好幽寻。
倾盖相逢英妙年，静依禅客兴萧然。叩阍未上平戎策，佩犊归耕负郭田。
水落乌程溪似带，星明牛女月将弦。飞楼结傍长松树，最爱青山堕几前。
中朝御史重西巡，独下青霄斧钺新。陇雪洮云行塞日，胡琴羌管奏边春。
蒲桃不博凉州地，天马还随汉使臣。白笔万人看气象，肯令河外有烟尘。
近时王母定何居，不在瑶池在帝都。阶下行厨麟作脯，曲中新谱凤将雏。
红颜不假榴花映，健步何须竹杖扶。爱日恩光天假贷，青官辍讲助欢娱。
楼台灯火水西东，箫鼓星桥渡碧空。何处忽谈尘世外，百年惟此月明中。
客途孤寂浑常事，远地相求见古风。别后新诗如不惜，衡南今亦有飞鸿。
高楼张宴贺生辰，岂是阳湖两客身。车马不容惊里俗，管弦嬴得沸城闉。
邵翁安乐无遗累，莱氏欢娱有老亲。自寿诗成吾合和，共为桑梓百年人。
画舸来自吴江水，皇州踏遍诸名山。天门表里金银阙，陆海东西虎豹关。
横笛正逢秋月满，题诗浑乱锦苔斑。柴门久待嵇康驾，愿尔栖迟且勿还。
北风猎猎捲飞沙，之子南辕道路赊。正直冰霜岁华暮，阖闾城下看梅花。
南溪先生秉高洁，曾乘别驾阖闾城。想像梅花丈人行，须知玉润映冰清。
讲堂春永坐横经，绕席梅花相对清。想见长洲萧博士，往来吟咏共高情。
爱子趋庭共藁砧，又逢佳节酒齐斟。杯从河朔花争灿，腹坦琅琊月正临。
敢谓家传同鲤对，蚤将文价重鸡林。老夫尘外消长昼，尔辈窗前惜寸阴。
乡里高门重太邱，簪缨新喜绍前修。汉鹾出井真良法，蜀道登天亦壮游。
昼锦亲庭归便驿，秋江客棹趁安流。守官愿尔清如水，伫听嘉声慰白头。
俊鹤祥鸾陈子鱼，阊门楼阁事亲居。想因别墅聊行药，却得云窗漫校书。
俗驾向来虚下榻，德星何日见牵车。身为公子心为士，便是公侯已复初。
晋安文物表闽乡，试宰悬知治剧良。马首江郎千丈碧，船头黯澹百滩长。
床琴半入幽兰韵，家酝新添荔子香。他日政成民不扰，风流何必数河阳。
宿雨初收报晓晴，名园深处有啼莺。一杯共向花前听，百啭遥传柳外声。
吟罢几人閒白昼，愁来孤剑按青萍。堪怜此会饶幽思，莫遣春愁感慨并。
远道驱车过谷城，江天旭日转新晴。芳郊隐映千花丽，碧树遥连百雉平。
春尽浦云低雁字，风和柳谷缓莺声。行边剩有双龙在，不遇张华祇自鸣。
老树荒山半腹空，鸟啼猿啸月华重。游人身住蜗蝇窟，辜负弘慈午夜钟。
艨艟巨舰捲江涛，杀气凭陵海岳高。转战漫劳徵虎旅，谈兵虚道识龙韬。
烽烟一望归心折，鼙鼓频听客梦劳。铜柱勋名堪此日，时危谁赠吕虔刀。
长安春尽落花多，越客思归意若何。节序几从愁里换，家园频向梦中过。
西京形胜雄三辅，北雁音书隔九河。燕市酒垆堪买醉，莫将留滞起悲歌。
别尔东来岁已周，为探奇胜数淹留。芳尊梦醉琴堂月，候雁书回海国秋。
凫舄即看仙令起，鲈鱼偏动季鹰愁。吴山剡水佳期阻，一夜相思欲白头。
鹤翻风树晓犹狂，颇似任翻卧竹房。石底片云犹宿润，竹间残雨尚馀凉。
桔槔亭古荒秋草，钟鼓楼高送夕阳。犹有丹丘馀兴在，坐来今昨两相忘。
病掩愁城不出门，直须牛饮院家盆。天瓢有底从教罄，屋瓦无情也任翻。
占忆田家今昔话，唁劳邻使往来奔。青丝白日空相送，不得高歌共此樽。
见我孤贫此念深，把茆无计冷风侵。夜长许共维摩榻，福薄难消长者金。
枵腹尚能留瓦钵，残躯只合撇空林。未曾得罪从飘泊，况续馀生直到今。
海棠半拆银烛辉，春愁且莫剪春衣。下阶立得花阴没，如此月明人未归。
尚书好画江南住，寄与题诗两翰林。千古高情俱妙绝，至今春树暮云深。
山下韭苗今几畦，故人日夕过幽栖。霜刀差差剪不尽，翠绶若若青还齐。
春风卫八堂上燕，夜雨杜陵灯前题。尊中有酒为君酌，明日别怀东复西。
清晨强饮莫悲歌，双眼方明鬓未皤。新火且随燕序改，素衣何患洛尘多。
寻常插柳非吾事，痴癖翻芸任夙魔。故里松楸仍昨梦，一丘烟雨正娑婆。
灵州西望是阳关，休唱阳关惨玉颜。珍重赠君无别物，袖中惟有贺兰山。
老蚌生珠亦未迟，庭槐又报长孙枝。平生阴德人传满，少小啼声我识奇。
文肃尚应留棨戟，箕裘况复自轩岐。他年元叹成名日，还报东山老傅知。
传家三世总能医，不独长桑授上池。董奉林香丹杏熟，苏耽井在绿苔滋。
城中卖药人同识，谷口行春鹤惯随。我亦欲传丹鼎诀，洞天石扇拟同窥。
海榴花里簟纹疏，五月清凉八月如。遥忆故人家庆处，綵衣寿酒献菖蒲。
高人结宇脩篁里，轩户玲珑瞰流水。庭皋月转翠阴生，溪上风回青浪起。
翠阴青浪映窗扉，曲径台深客到稀。林下移床挥麈坐，沙头系艇钓鱼归。
柴门无事临流敞，高卧支颐听清响。千山暮雨石泉通，一夜春雷箨龙长。
几席清幽俗事疏，波光尽日映图书。何年得遂辞尘埃，杖策相从此卜居。
忆昔先人辞玉京，君家父子来相迎。开轩岸帻耽松雪，酒酣落笔沧溟惊。
周南留滞有遗命，剪薄滥欲追群英。明当尽节报天子，从此云间吹玉笙。
一星随客住长安，折柬能开大将坛。自许含毫新赋就，谁论击筑旧盟寒。
千门北极云中出，万寺西山雪里看。落落乾坤公等在，春明吾岂恨弹冠。
春光何地不徘徊，绿酒银灯别墅开。丝竹东南传胜事，冠裳西北盛词才。
吟呼片月甘泉下，坐引群星太液来。取深杯酬令节，莫教行屐破苍苔。
当年岁晚过江都，闻说相如渴未苏。作客生涯云共薄，怀人愁绪月同孤。
秋风茂苑閒清昼，春雨荒城长绿芜。遥想登楼定怀土，梦魂夜夜到勾吴。
广陵云树秣陵烟，两地飘零共几年。老母七旬家十口，资生惟有卖书钱。
光含碧碗蔗浆寒，色浸红犀玛瑙盘。故侯亲手门前种，摘送相如渴夜餐。
华盖山头云起时，群仙云里谢弹棋。谢公不用登山屐，借得千秋一鹤归。
重宣恩诏向穷边，蕃落依稀似昔年。酋长拜迎张绣幌，羌姬歌舞散金钱。
葡萄夜醉氍毹月，騕袅晨嘶苜蓿烟。百宝嵌刀珠饰靶，部人知是汉张骞。
异果曾因释老知，喜看嘉实出京师。芳腴绝胜仙林杏，甘脆全过大谷梨。
炎帝遗书惭未录，长卿多病独相宜。由来南土无人识，那得灵根此处移。
藏身何必武陵溪，心远人间路自迷。容膝不妨茅屋小，爱云聊放竹垣低。
书成药谱还亲校，钓罢鱼筐祇自提。一醉杜门閒蜡屐，任教风雨溅春泥。
三年栖息玉山岑，别泪应丹枫树林。作客总怜痴令冷，论交全识古人心。
分罂欲赠无馀粟，去榻虽悬不愧衾。非是逢君话乡土，微官几月早抽簪。
休将风土问山翁，欲习山翁莫惮穷。有径皆穿红树里，无人不在白云中。
花香鸟语随时变，水色岚光到处同。夜半柴门常不闭，南村颇有太平风。
抱病城居暑不辞，暂归风物总相宜。家家饷耨盘游饭，处处行歌鼓拍词。
水暖鱼虾俱气色，日长鸡犬亦熙怡。葛巾疏罢无劳裹，远近垂杨护酒旗。
聊将物色供吾庐，懒性何妨但索居。遥夜蛙池饶鼓吹，乍晴蜗壁也诗书。
墙低过雨分猫笋，市小腥风上鲚鱼。若到长安逢褦襶，为言田父定何如。
萧然一室近南山，五柳春风尽日閒。归去有辞传信史，至今清节在人间。
眼中晋鼎睨谁频，五柳归来别有春。若把君臣徒造次，辙环天下是何人。
万古人心万古看，中原如此可能安。先生醉倒东篱意，得恐驱驰老病难。
斗牛屏列鹤山朝，天绕庄居眷亦饶。一水东流环陇亩，孤峰西耸出云霄。
牛羊野食风频旁，鸡犬篱暄气自骄。白酒连糟农祷社，不妨洽饮共逍遥。
疏钟夜半落云房，今夕何由见武昌。流水有情怜我老，秋风无恙断人肠。
千年芳草题鹦鹉，万里长江入汉阳。大别原非分别者，登临不用更悲伤。
烽火城西百将屯，寒烟晓爨万家村。雄边子弟夸雕鞯，绝塞将军蚤闭门。
傍海何年知浪静，登坛空自拜君恩。云中今有真颇牧，安得移来觐至尊。
重门天险设居庸，百二山河势转雄。关吏不闻占紫气，行人或共说非熊。
湾环出水马蹄涩，回复穿云月露融。燕市即今休感慨，汉家封事已从容。
世道由来未可孤，百年端的是吾徒。时逢重九花应醉，人至论心病亦苏。
老桧深枝喧暮鹊，西风落日下庭梧。黄金台上思千里，为报中郎速进途。
万国衣冠共一新，婆娑独占上方春。谁知向阙山呼日，正是飞花极乐辰。
寂寂僧归云际寺，溶溶月照陇头人。年来鬓发随刀落，欲脱尘劳却惹尘。
无端滞落此江濒，雨湿征衫逢故人。但道三元犹浪迹，谁知深院有孙身。
才倾八斗难留客，酒赋千钟不厌贫。自是仙郎佳况在，何妨老子倍精神。
三马同槽买邺都，转身卖与小羌胡。山涛不是私忧者，羊佑宁知非算无。
天堑长江权入晋，地分左衽终输吴。当时王谢成何事，只好清谈对酒垆。
衰年无力远登临，短杖扶持叩竹扃。雨过林间双涧碧，云消天际一峰青。
黄花寂寞憎诗瘦，白发凄凉畏酒醒。心把茱萸思骨肉，雁声孤起夕阳汀。
黄花红树涧西村，卧病高秋欲断魂。九日凄凉思弟妹，十年忧患信乾坤。
仙经未试丹砂诀，世网空添白发根。拟向清池窥老影，满山风雨一川浑。
人烟萧索石田荒，茅屋低斜倚涧冈。雪里送租冲虎过，雨中乏食学蚕僵。
三丁编户衣装急，百敛沿村土木忙。懒共老农谈世事，自搔短发对斜阳。
白头难掩雪霜踪，纤手穿成络索同。映带暮年微矍铄，遮藏秋色久蓬松。
牵丝祇讶蛛临户，览镜翻惭鹤在笼。便与黄花相见好，不愁破帽落西风。
能得浮生几日闲，桑榆夕景渐阑珊。病魔可避宁浮海，诗债相寻且闭关。
灯影背窗愁作伴，雨声喧枕梦惊还。鹿车记得清溪路，稍待秋风更入山。
平生百感复千忧，老景如登海上舟。毒雾不知何处尽，飓风空说有时休。
艰难徐市仍求药，错愕任公畏下钩。悔不把茅同野衲，万山深处自遮头。
词林隽誉重圭璋，师席居贤国倍光。学馆化行周冑子，制科名起汉贤良。
弦歌夜对金陵月，袍袖春携玉殿香。欲寄别怀增怅望，海云江树故微茫。
半生心迹任虚舟，风雪飘萧一弊裘。独抱龙门太平策，沧浪亭下看沙鸥。
渤海单车汉治传，风流远裔振兹年。青霄自下王乔舄，白日长横宓子弦。
此别双鱼慰何日，相思一雁下遥天。汉庭恒召洛阳俊，宣室悬知席易前。
湖海归来味道腴，甘心寂寞卧衡庐。玉堂金马无新梦，竹几芸窗有旧书。
方寸净圆秋月似，一身閒逸野鸥如。岁寒老我思三益，正恨离群久索居。
春雨初晴春日暄，行人话别水西轩。一壶易尽辞吴酒，万里难留适越辕。
壮志岂愁南海障，寸心惟念北堂萱。客中情绪多伤感，莫向潇湘夜听猿。
昨过任溪南北村，百家能得几家存。春秋旦暮常愁饿，父母妻孥半病瘟。
荇粉磨成连浊土，榆皮剥尽到深根。相逢无复人形状，两颊何曾断泪痕。
一溪沓沓通潮汐，两岸萧萧响荻芦。水鸟傍人来复去，山岚入座有还无。
夷犹鲁望烟波棹，黯淡元晖水墨图。对此不胜怀感慨，便宜拂袖老江湖。
阿瑛旧宅绰山前，父老犹能话昔年。楼阁俨如真洞府，主宾浑似小神仙。
花时不绝笙歌宴，门柳常维书画船。肯信只今无片瓦，平芜漠漠锁寒烟。
黄童白叟真吾徒，田园荒芜身自锄。不知黑发变华发，谁问今吾非故吾。
时逢知己话半日，每对好山倾一壶。世间万事不足道，醉乡即是神仙都。
此日虞山试一登，四观佳致翠层层。近城市店多沽酒，傍水人家半下罾。
红叶几村秋老树，白头何处晚归僧。分明一段江南意，借问王维画未曾。
一从夫死誓终天，甘守贫寒八十年。名姓自期书太史，风声未肯让前贤。
苦心只有孤灯识，清梦惟凭独鹤怜。如此正宜为世表，不蒙旌异为无钱。
北望宝芝三十里，村墟六月雨馀天。一湾流水一湾竹，两岸垂杨两岸蝉。
谢老久荒先世宅，平章犹记古时田。浮生始悟真如梦，一度经过一怆然。
爱君玉立亭子好，三世传来今百年。挺挺尚存先气槩，依依不改旧云烟。
并当恭敬三槐树，独任文章老铁仙。今日我来重醉酒，不胜瞻仰叹前贤。
湖山相见笑颜开，知道仁从佛国来。败阙尽情都纳了，莫言无物送君回。
南北东西总亦庵，尘毛刹海悉包含。山僧已住其中矣，更欲招邀即不堪。
猴王久受幽沉苦，法力冥资得上天。须信自心元是佛，灵光洞耀没中边。
头陀事众已多年，华藏无衣可得传。劈面三拳仁义绝，陈州人出许州门。
兴化当年为克宾，棒头敲出玉麒麟。遯庵放过定禅者，只要渠侬眼自明。
喃喃说偈水瓶空，惚惚山河梦寐中。莫怪现前持敬畏，水西千载报春风。
借榻东岩第几层，山中主者佛图澄。浮荣过眼宁非梦，清苦前身本是僧。
斋罢云扃时听讲，诗成雪屋夜悬灯。虎溪有约仍三笑，自愧为官老未能。
慈恩古塔一閒登，瘗鹤铭亡问寺僧。旧壁编题唐进士，远烟多见汉原陵。
感怀已寄无穷事，纵目还须最上层。不省风铃缘底语，至今谁是佛图澄。
几年不见佛图澄，龙象天高未许登。西土重来思有道，亲藩分守愧无能。
曾闻心印传诸祖，更喜诗坛续九僧。料得山居无个事，蒲团终日课莲经。
频年踪迹遍天涯，书剑萧条兴味赊。枫冷吴江人执手，月明苕水客还家。
霜前黄菊惊寒早，湖上青山易日斜。落魄布衣今白首，也将诗酒度年华。
元夜烧灯送酒频，共怜明发有行人。情知白首偏伤别，莫信青袍已误身。
归棹溯流溪路狭，东风和雨柳条新。从今一去相逢少，梦里寻君恐未真。
雨过青山翠欲流，夕阳明处断虹收。扁舟自为寻诗去，不在求鱼下钓钩。
廊庙深期第一官，锋车何事尚盘桓。才优屏翰今为最，道合明良古亦难。
一代正人关世运，百年公论满朝端。扶摇指日培风便，极目青霄送羽翰。
一春卧病长安里，伏枕荒斋叹索居。风动蓬窗依玉树，云传仙侣驻琼琚。
宣城邻并违下榻，司马穷愁错著书。四海兄弟吾与尔，霞冠月舄未应疏。
百斛珠玑蕴素襟，莲花社里结知音。月痕照玉流方水，莺语催人近上林。
白业久传何点净，丹砂今有葛洪心。公卿汉代平津阁，一路随云意自深。
玄都静者学仙处，说在金华小洞天。偶忆骑鲸沧海去，石田瑶草自年年。
湿雾空濛啼画眉，满山黄竹雨垂垂。隔溪乱石如羊白，想是初平去后遗。
汨汨寒江照碧芜，阴阴官树噪童乌。一篷风雨留行色，万里云山入壮图。
马武拔身终仕汉，周瑜仗剑早从吴。闭门尊大成何事，惭愧公孙画此谟。
绣阁披云倚暮寒，江城雨雪遍峰峦。半空挝鼓三军乐，五夜烧灯万姓欢。
相国旌旄来隐隐，宾筵珂佩响珊珊。重临谩忆追游日，独有阳春和转难。
老君谷里无人到，云气上天成鹤飞。落日长风飞过雨，万松深处有龙归。
曲江东畔柳丝长，金碧楼台耀夕阳。惆怅种桃人已去，更从何处问刘郎。
海气空濛日夜浮，山城才雨便成秋。冯唐头白偏多感，倚遍天南百尺楼。
谏草传来自可惊，仓皇策马上燕京。一腔忠荩君臣义，万里风霜兄弟情。
日迈已能扶世道，月征真不愧天明。江南韡韡看棠棣，春雨春花已满庭。
学问须先会洗心，洗心于道最能深。仁义英华成事业，庙堂根脚自山林。
祖先原委家传远，兄弟芳名世所钦。得志知君存素履，岂同流辈但缨簪。
文懿家声却有光，喜从郊野见孤凰。许身价抵千金重，爱国心随万里长。
九辩赋存堪侑席，贰车官好胜监仓。当今圣主恩如海，刻日鸣珂入建章。
学声无沗镜川公，晓日金绯拜命东。官舫溯风川涨急，祖筵经雨市尘空。
芝颜定出群英表，菜色应回百计中。蹇我班行惟拭目，看君名绩到宸聪。
年少才华众不如，提刑风采重新除。掇科久擅专门学，谳狱长乘使者车。
别处路分燕柳外，到时秋入楚江馀。皂囊剩有朝京吏，时向高堂问起居。
万里江山接故乡，十年诗酒任疏狂。黄河西去龙门远，清渭东来剑阁长。
一骑寒云登五岭，孤舟明月度三湘。何当收拾天涯兴，归卧维扬旧草堂。
太史传疑迹未磨，犹龙人物更谁过。流沙西去青牛远，函谷东来紫气多。
文字五千流绝简，虚无八九藉馀波。元玄台下孤松老，节错根盘奈尔何。
书剑蹉跎雨未成，登临无限故园情。黄金台迥秋天远，白玉楼空夜月明。
篱菊不禁清露重，征衣偏觉暮寒生。山空木落无多日，海宇春风岁又更。
野梅茆屋石阑干，白首空山几度看。纸帐梨云春梦冷，断桥残雪暮窗寒。
风光不减当年好，诗酒犹怀晚岁欢。却忆种花人不见，陇头无信月漫漫。
石田茆屋住山深，老去惟馀物外心。疏雨绿苗春满地，乱蝉高柳水平林。
将芜却笑潜身晚，用晦何烦抱膝吟。独喜故家遗业在，年年诗酒契幽寻。
双鬓苍浪野兴生，静依疏柳听秋声。一身未老心先老，万事无成病早成。
门巷萧条归似客，江湖飘泊住还惊。如何岁晚青山下，犹有天涯未了情。
老树荒山海上头，碧天沈水不胜秋。乾坤定位东南缺，江汉朝宗日夜流。
人世劳生真渺粟，仙家何处是浮丘。凌虚不见扬尘处，风送云涛起蜃楼。
杜陵野老身如寄，家住千山独掩扉。万事浮沈遗搆在，百年离合旧邻非。
乱山风雨催吟尽，永夜星河照影微。不独南阳卧龙事，子云词赋未应稀。
松老巢空日半矄，碧山高绝鹤成群。三分浮雪凝珠树，一片飞琼隔彩云。
阴涧长鸣双子和，晴皋孤唳九天闻。平生毛羽皆清白，不带蓬栖野雉纹。
夹路桥边看黛色，丁家楼上对黄昏。到窗风雨光摇烛，拍岸芦波响聒门。
桔罢野农群腹鼓，枻归游子亦眉掀。短蓑欲理江门钓，箬老溪头一问源。
道在人心自不忘，象山高与此溪长。梅花已算馀三百，谁为先生一瓣香。
斯道昭然实在公，考亭当代亦儒宗。可怜一日鹅湖辩，易简支离竟不同。
拥絮烘炉也据床，连旬卧病破茅堂。今年岭表寒尤甚，都说西台御史霜。
举目蛮烟满四墟，澄清一念独关渠。剧闻道路人相语，欲向羊亭卧使车。
燕台离思苦依依，满目红尘隔翠微。十载罗浮曾有约，不知何日得同归。
不知天上与人间，云外悠然见此山。放艇独来寻旧约，一年能借一春闲。
客怀一日强为好，独坐清宵还自深。报漏虚严今夜直，闻乌暗动故山心。
萧萧槐影侵寒榻，淡淡蟾光度远岑。何处闲愁关洛客，忽传新句愧知音。
久拚深山老作樵，放归端荷主恩饶。三年尘梦空驰逐，一日天工入画描。
岩壑风光真自足，岁寒松柏故难凋。可人最爱周勾漏，飞锡西来不费招。
几回廷论共逶迤，百折狂澜亦既陂。公力固知如砥柱，圣心何啻苦标枝。
道存天地当何让，笔法春秋判不移。报国未期躬已瘁，临风惟有泪孤垂。
西曹暮归城鸟栖，明星在门北风作。岁晏天涯感我情，相对妻孥苦不乐。
小女手持银鱼至，兼有笋芽如犊角。云是仙曹远寄将，此意年来重寥落。
三寸冰僵白雪蛆，数茎春苞紫泥箨。南山风高沧海深，冬月何由见珍错。
呼儿剥笋仍烹鱼，入口香醪似鲜酪。更长烛明一放歌，回首家山事如昨。
缅怀高人今白头，秋风未放沧江舸。叹息人间常见画，白水丹山无不可。
有时更出双梧桐，柯如碧玉参青空。下有閒翁曳杖屦，萧然意气来清风。
自是君身有仙骨，放笔尘寰看超忽。且知画者乃馀事，君有声名非汩没。
吾亦平生颇好画，逢人不爱千金求。安得生绡出东壁，白云为我生沧洲。
故人遗我以宝剑，出冶芒寒上衡斗。炯如秋水涵晶光，挥霍临轩鬼号走。
感君意气吴季子，慷慨及此同心友。加以㻫琫垂锦?，错落应看百朋后。
珍重何须出尚方，恐惧惟干佞臣首。结束相随万里身，磨砺肯使纤尘垢。
变化蛟龙倏有神，恍惚风雷生我肘。吁嗟壮志白发生，为君高歌一倾酒。
野人形骸如木土，出入防身负长弩。白布裹额金耳环，腰下红丝约双股。
道傍私语如嗟咨，山深少见汉官仪。由来人情一失抚，不独此辈为豺虎。
远道青骢何蹴踏，高柳玄蝉苦嘈咂。送君先忆见君时，蓟门春日啼莺合。
万里天光海气凉，阑干十二海天长。粟舂铁树飞泉响，酒压金茎玉露香。
柳岸客过桃叶渡，柴门人指杏花乡。阴阴绿树江村晚，倦鸟归来带夕阳。
国士清时问薜萝，中原无事海无波。天游倚剑闻长笑，日醉投壶听雅歌。
白发穷交陈榻少，黄金世态翟门多。相思双眼天南北，采采芙蓉柰尔何。
野水泠泠浸碧天，西湾深处泊渔船。千山月色孤篷外，半夜潮声一枕边。
春梦觉来伤往事，乡心老去忆行年。白头不是忘归客，独对芦花思悄然。
淅淅寒风落叶稀，卧闻孤雁掩柴扉。声悲月下佳人瑟，泪湿天涯病客衣。
夜入芦花何处觅，秋传书草为谁飞。幽窗寂寞愁听汝，多少离情怨未归。
独携筇杖入罗浮，四百名峰今始游。鲍靓葛洪如有待，洞云岩月似相留。
一封茅屋梅花古，半址松坛药灶秋。谁谓铁桥人不到，我将双袖挹飕飗。
凄凄倦客况风尘，卧听寒暄入夜分。归梦故园疑是鹿，野心尘世懒于云。
酒钱近有苏司业，粱肉其如郑广文。风雪萧萧多闭户，教人无赖忆夫君。
竹林诸子日徜徉，别后何人对尔狂。报国芙蓉藏宝匣，登山瑶草满诗囊。
四君门下无高士，五柳窗前有上皇。文事更能兼武备，中原谁荐杜当阳。
人游仙洞多迷路，惟有仙源路不迷。一片白云开洞口，野人还住小岩溪。
散尽千金好侠游，归来湖海一扁舟。心灰任化为鹃蝶，身贱从教唤马牛。
昔日兰金罗雀网，今朝桂玉典貂裘。西风冷落无聊赖，独倚朱门咏四愁。
堪舆饶水更饶山，只恐游人且未閒。旋鹤飞泉非俗韵，绿萝苍磴有神丹。
攀崖此日应穷顶，观海何时得悟澜。怪我同心不同赏，短槎遥滞水云间。
画堂红烛照深更，对景相看感至情。秋色正当今夕半，月轮应似故乡明。
一樽酩酊忘宾主，四海交游即弟兄。却恐宦途容易别，思君何处可寻盟。
水似沧浪好濯缨，先朝曾说五云生。至今不染风尘色，日月双丸镜里行。
华亭尽道使君贤，尊酒清江送客船。渺渺白波添宿雨，离离碧树带晴烟。
上书久拟三千牍，献绩先归尺五天。明到玉京秋未老，绣衣骢马著先鞭。
丽色繁香簇绛霞，中官擎赐御园花。欲知簪处君恩重，看取金筒压帽斜。
宜春苑里丁香树，带露笼烟锦作团。不是天家亲折赐，何因得借一枝看。
御苑名花万树开，重重金屋锁楼台。忽报风香来满鬓，欢从天上戴春回。
星聚萍逢亦大奇，论文樽酒漫相期。几年未解渔家乐，此日同倾梓里卮。
沙鸟拂筵忘上下，江豚吹浪影参差。莫言乡井风烟异，且喜尊前细鲙肥。
桐圭初锡霭宸晖，白玉仙郎出紫薇。使节晓辞双凤阙，天书晴护五云飞。
莺迁驿柳黄犹湿，马蹴山光翠欲肥。到处燕云重回首，御香绯染汉臣衣。
重过山寺赋离骚，笑杀山僧复拥旄。敢是寻盟于气象，却将幽意问松涛。
山花别我犹馀黛，江柳迎人未著绦。此地清缘应不浅，莫教层磴任蓬蒿。
天上文昌羡使君，登坛拔骏怀空群。风回五岭材犹借，月霁三秋桂可分。
自有彩毫于气象，莫将幽会动星雯。一尊可是故人酒，似得从容细论文。
亭子金光付草莱，菩提长自覆苍苔。何人愿志侵云结，此际乾坤特地开。
指点松林资宝筏，吐吞江气想琼台。登临剩有他年兴，半日凭阑已绝埃。
一自初衣遂薜萝，故人何事访披蓑。寻盟最爱交能澹，颂志犹怜和者多。
水国尊开惊四美，天花晴散到三摩。谈深横槊江干夜，霜月低窗桂影婆。
频年病骨学逃名，亭馆新霜起夜声。世路惊疑游欲倦，山云閒憩梦初醒。
匡时贾谊惭无策，何处元龙重有情。未许词林耽风雅，东南犹有未降城。
五马专城旧著勋，词坛况复雅能文。高淩石室千层峻，清切端溪一派分。
但有君恩酬湛露，不须亲舍忆停云。何如满酌流霞日，奏入神明陆使君。
何来蠢动扰荒要，飞将龙旗下绛霄。夜月三军严细柳，雄风一矢贯双雕。
敦诗豫有擒王略，挟纩宁无背水骄。岭外殊勋铜柱在，图麟肯让霍嫖姚。
浮云细细雨还晴，客思车尘喜暂清。山馆重来应识面，野花空好不知名。
长林树转回征盖，远戍烟消出候旌。日落兴阑犹信马，荒城夜火断人行。
寺门高敞接层山，殿角低垂瞰碧湾。凉意自生只树底，尘心先堕翠微间。
风摇朱实僧前落，路绕苍崖鸟外攀。云榻放参仍假卧，暮天凉月未能还。
江乡二月欠芳菲，白雾黄云惨不开。石碓自舂知水长，布帆初饱觉风来。
旗亭唤客春尝酒，驿路怀人晓见梅。世味已谙滩百折，山行明日又千回。
胡骑凭陵八月风，羽书朝暮九华宫。金吾宿卫临关外，宣府游兵集禁中。
燕塞河山天下险，泰陵恩德众心同。谁能补衮供臣职，莫遣宵衣损圣躬。
闻说天王西狩频，翠华今日又东巡。泰山重被登封颂，梁父亲承羽猎尘。
晓日霏烟开帐殿，朔风寒雨暗枫宸。江都十月花零落，莫遣龙舟望幸新。
殊方节序漫相亲，又见春灯照眼新。秦苑烟花三辅梦，梁州风俗隔年身。
千门宛转迎华月，九陌逶迤起暗尘。淮海路迷何所处，孤城深锁独愁人。
窗含晓日尚熹微，起坐从容意不违。寒菊抱花余旧摘，慈鸦将子试新飞。
久知初服无羁束，始信浮名有是非。暂欲展书还弃掷，闲心已习静中机。
一叶迎流百尺泷，兴随秋水拍篷窗。不知造物留何意，故纵惊涛注此江。
险峻未愁风雨恶，忠诚曾见岭云降。山深吏隐无人问，祇有文星镇旧邦。
旅邸相逢喜气新，剪灯彻晓细论文。皮肤学问应怜我，魁首文章独让君。
击楫渡江雄祖逖，枕戈待旦苦刘琨。会须霹雳同声起，十郡英豪掩耳闻。
百二重关拥帝京，大夫持节正东行。风声匝路旌旗绕，月影连山睥睨平。
秦策本无空万里，汉降能受秪三城。极知经济吾儒事，要使贤劳答圣情。
万壑渟泓镜水清，仙人玉尺照湖明。挹将汉阙金茎露，散入天阶瑞草生。
选骥星精切紫垣，春台仙李露华温。直罗江左为沙苑，会见山阴有狄门。
朱陵桃子千年实，楚国连城三献非。凤翥乍书花自雨，龙睛才点画能飞。
不忿胡笳内地闻，子衿何必少终军。论文一变南朝体，运策兼收绝塞勋。
微绡片片度新鸿，影在潇湘远水中。休曳残云泼轻墨，还留馀练作霜空。
曲奏清商玉指轻，紫霞开处月华明。知君夜夜求凰好，个里应无别鹤声。
少年不解自窥园，空读神农百草言。今日谢君分异种，不知曾否是青门。
武陵深处隐支公，迢递层崖曲径通。穷海客来山月白，上方僧定佛灯红。
土炉茗熟分花气，石磴寒生落叶风。曾记旧游吟眺处，幽期多阻乱离中。
曲唱谁家嗣阿灯，新篁今喜汝重能。霜迷武岫人难别，雪冻玄崖屐好登。
依义笑同狐鬼垒，栖阴嗟与蝶螟朋。凭将毒鼓敲云日，放得心安法亦藤。
石畔何人见最初，四更山月对吾庐。书来好解怀如结，咏罢方思笑始舒。
林密此时风待落，涧凉今日影非虚。括香休讶群芳妒，天遣横斜特地疏。
雨过山城翠到天，开帘惊见钵生莲。未从鹿苑誇新雨，且喜鳣堂枉旧贤。
秋水绕门清共照，寒香满地澹同妍。纷纷馀自成疣赘，须信人间有大年。
廿年风急鹡鸰原，避世何如出世尊。火宅自怜衣毳恋，冰天谁愧咽毡存。
夜凉月上泉初熟，花发风和露亦温。早晚舂粮寻五岳，肯容一榻话朝昏。
花雨冥冥春意瘦，褪红空自怨支离。幽情莫谓无人惜，别有怜芳铁汉知。
火宅回看好自狂，谁云作戏是逢场。坐中有识春归去，何事流莺带雨忙。
北极迢遥直帝京，故人离阔渺脩程。望随流月秋俱满，思触凉飔夜转生。
一派笳箫川上合，九重宫殿日边明。从知谢眺怀西府，对景题诗并有情。
四十年来弹指间，荷担大道不知顽。无缘常恐法轮坠，多病偏怜梦幻悭。
业识未乾迷悟假，垢心忘尽圣凡閒。于今剩有蒙头衲，敢效高僧闭死关。
世事浮沉孰可攀，随缘只合老青山。吾宗后死有人在，懒病馀生假我閒。
独坐焚香孤野兴，推窗览镜笑颓颜。听潮暂过溪桥晚，一望春深云树间。
元恶端宜具五刑，株连仍睹罢三卿。君臣有道终须正，天日无私本自明。
堪笑李斯空叹犬，若为冯道尚封瀛。中兴合在周宣上，一揽威权万国平。
一官几度任升沉，苏堤何如宦海深。荒徼花封犹厌老，冰清莲幕独知心。
高情原不粘轩冕，傲骨因之长竹林。闻说山居荷数亩，归来长啸水云岑。
高城吹角此宵寒，远客今歌行路难。岁暮风烟殊去住，天涯灯火共悲欢。
西江日落移舟入，南斗星悬倚剑看。庐岳玉山千万里，不知何地望长安。
伏生九十尔堪俦，莫学陶公不下楼。我欲挂冠神武上，日移烟艇共沧洲。
青螺山畔老烟霞，十载题诗处士家。招隐劳君书万里，春来不用寄梅花。
华堂绣幕双雕栊，树间灵鹊穿玲珑。当春解识芳菲意，镇日相呼楼阁风。
疏枝密叶闹复歇，曲槛丛台西忽东。共爱羽毛争洗濯，由来律吕自谐同。
此时闭户填青葱，昨日天书下紫宫。已喜西州金印大，何如南海画图工。
开筵置酒宾燕喜，爱画索诗公意浓。却愧当年赋鹦鹉，气酣捉笔如飞鸿。
怀抱何时得好开，陶然共醉菊花杯。一行书寄千行泪，竹死桐枯凤不来。
古原荒树倚村斜，高庙威灵亦可嗟。警跸千年馀塑马，铙箫终夕舞神鸦。
砀山落日销云气，睢水寒风捲岸沙。汉楚兴亡那复问，一龛灯火属僧家。
倚石亭亭翠几攒，清标不似雪中看。梦回猎圃思藏鹿，影拂书窗爱舞鸾。
聚扇一挥风力迥，捲杯三酌露华残。谁便净绿无尘染，细写新诗墨未乾。
飞来峰下旧祗园，胜览平生第一番。方丈云深疑伏虎，洞门风冷罢呼猿。
天开画史丹青笔，水杂游人语笑喧。相对东皇须尽醉，一时那得聚高轩。
紫翠中盘一径苔，竹庭深处绝纤埃。穿林剩见新篁出，破暑俄惊旧雨来。
秋露不辞分瓮吸，春风何必选花栽。主人爱客能传子，白社还应几度开。
圣诞才过至日来，礼成遥贺两叨陪。銮舆恍接清光近，谯鼓频催曙色开。
万寿喜从天上祝，一阳初自地中回。云占乡国应多瑞，拟上城东百尺台。
腰下青蛇鞘里鸣，一身长为报雠轻。今朝莫共空街语，京兆新闻广汉名。
开善堂前长绿萝，欲探遗迹兴蹉跎。一千年事犹堪举，十二时辰尚可歌。
送供天人曾杂沓，分身街市自婆娑。今朝宝塔移东岭，更觉山林气槩多。
大将提兵下汉庭，光生千里震雷霆。旄头夜落尘氛净，豹尾秋屯杀气腥。
边徼岂能当庙算，山川应合助王灵。功成拟勒燕然石，汉史无劳数卫青。
百尺浮图上碧霄，登临此日忆前朝。夕阳天外千山暮，秋海江头八月潮。
社稷有臣挥痛泪，君王何事树降标。当年城郭分明在，十里长塘见野桥。
封疆吴越百年传，一渡长江竟不还。北望犹存萧寺塔，南归曾见御函笺。
秋深宫殿迷寒草，日落湖山起暮烟。千古兴亡回首梦，清尊相对重悽然。
焕烂双缄袭彩毫，春风如拂潞河涛。寒销学士青绫被，艳借元戎赤锦袍。
范叔岂忘归魏思，苏卿宁惮入秦劳。江干好伴羊裘客，垂钓三山问六鳌。
唐相何劳递惠泉，携来随处可茶煎。三湘漫卷瓷瓶里，一窍初分太极前。
吟苦诗瓢和月饮，梦醒书榻带云眠。何当再读灵仙赋，千古清风道味全。
一片龙团一勺泉，石分新火趁炉煎。绿云擘破先春后，玉杵敲残午夜前。
仙液尝来欲飞越，寒涛听处不成眠。这回唤醒闲风月，可卜归田乐事全。
我爱乡山入品泉，持归禅榻和云煎。湘皋卷雪来窗外，蒙顶惊雷落槛前。
浇破诗愁和得句，洗清尘思意忘荃。人间肉食纷如雨，争识吾家此味全。
龙泉如线发山灵，地阔天关未定名。落沼澄清云有影，腾空霏润雨无声。
竹竿远爱山僧引，石壁犹存太守评。近较丞疵亭下水，清风两腋一般生。
声华与子接封疆，同缀云霄鹓鹭行。在璞谁知和氏璧，鸣琴初试宓生堂。
都城日暮千峰断，宇县春回万萼香。野鸟不知离别恨，联翩飞起向斜阳。
河阳花发簇红云，莞尔牛刀却在君。琴鹤自应闲白昼，苞苴谁敢候黄昏。
故人年少留凫舄，老我时违想鹿门。未历山城听更鼓，篇诗凭写略温存。
龙门醉后墨壶倾，京国遥传北苑名。今日玉堂相梦夜，花昙春树更含情。
重林茅舍清溪口，山人醉倒黄精酒。峰头昨夜春雨多，起拂萝衣听寒溜。
官河夹岸柳依依，有客西来衣锦归。诗思喜随花竞发，离心应比絮先飞。
马头岳色春云淡，树底河声夜雨微。此去宁亲兼入觐，清时忠孝独无违。
曾闻世有卢生梦，我梦卢生即此身。今古谁醒复谁梦，吕翁同作梦中人。
女娲炼石曾补天，石破天惊苍冥寒。九嶷峰头云雾起，天门隐约空濛里。
列宿高张手可扪，一声长啸彼苍闻。恨今顽石不可炼，愿起女娲与相见。
绿酒盈尊未及衔，那堪津树引征帆。情知此别难留住，相对无言湿杏衫。
纱窗徙倚倍无聊，香烬熏炉懒更烧。一缕箫声何处弄，隔帘微雨湿芭蕉。
岁月惊从愁里过，梦魂不向别中分。当时最是无情物，疏柳斜阳若送君。
青山湖上是君家，有约来看巨胜花。踏破白云秋一片，不知还隔几重霞。
尊酒凭虚破寂寥，秣陵云物晚萧萧。窗开远岫常邀月，阁枕寒溪共听潮。
万里风烟天外尽，满林秋色雁边遥。主人久傍墙东隐，不向西山更射雕。
郁姑台下战多时，变起萧墙遂不支。杞子方通北门管，汉家已拔赵军旗。
孤忠不遂尚书志，一死啀期圣主知。想见江东桥上路，至今犹自血淋漓。
师垣第宅国咸休，奕奕银台世作求。杰阁好藏先帝制，高堂曾共故人留。
兰荪九畹浮佳气，华武千峰拥上游。最是后贤能肯搆，关西清白自悠悠。
攀辕遮道满江头，欲借神君可暂留。戡定潢池才七日，瞻依畏垒有千秋。
十城戎索皆先着，四载祥刑独敬由。何日好音更怀我，美人旧衮在西周。
锦角幡旌喷沫烟，栴林龙象率陀仙。观成万象金光涌，礼遍千名梵响圆。
花树齐发催百鸟，香渠分供出诸天。萧郎夙慧多生事，眼见池开上品莲。
名王表达维藩礼，宾使恩勤奉教时。凤管暂停秦女曲，龙旂遥睹汉官仪。
秋枫旅梦回青琐，春草乡情动玉池。归到定知承睿问，雪园梅殿有佳期。
丹霞白鹤洞仙宫，绝顶当年避地同。春雨矶头忧巨浸，夕阳林下眩残虹。
先几自合乘槎去，投老方惊堕甑空。九曲棹歌期再听，寄声鸥鹭少从容。
荒榛满目故儒宫，忆昔风雩乐趣同。年代已随川上水，文光无复斗间虹。
黄埃赤日遮平地，高石层阴起半空。昨暮维舟西渡口，濯缨犹胜抗尘容。
道似危途动即穷，寂寥谁与此身同。三秋落木清霜下，万点流萤秋草中。
绛叶从朝飞着夜，苍苔因雨却成红。往来欲学张奇翰，南渚未明寻钓翁。
山自苍苍水自深，贤侯遗爱可胜吟。至今一个祠前月，犹照当年抚字心。
长裾落魄一交情，白马车寻蔡渡行。置驿已知频请谢，扫门何处不逢迎。
西河客礼骄田子，江夏时名忌祢衡。把袂千杯看意气，中原还汝并纵横。
饶他橐里有千金，难买邱民一点心。今日泉山一片石，千年永作牧民箴。
昊天罔极更何言，此事惟堪心自怜。满卷新诗传盛事，孝心当日岂其然。
冬里有春一味清，不因风雪不知名。问渠知己有谁在，月在天心人在庭。
造物无言露却真，采真多是看花人。傍花随柳前川乐，数百年来几问津。
使君自说未更事，足认使君自老成。年来颇讶当途客，欲将矫拂辅升平。
钱谷元非吾分外，握算亦能助太平。学术多君非口耳，此行认取旧书生。
感君遇我特从容，愧我疏庸百未通。宇宙之间大有事，烦君细问白沙翁。
九老高冈恣胜游，西来匹马正追求。我今亦奉吾亲去，紫帽山头境最幽。
扰扰尘途二十秋，归心今已托东流。披图喜见林间叟，极目云山兴不收。
城上登临切斗牛，江山为尔一迟留。春风不染衰翁鬓，卮酒难销壮士愁。
结垒燕儿依故主，放舟渔父觅安流。眼中好恶谁能定，且托馀情赋玉楼。
坐拥罴貅百万雄，驱除无策笑元戎。三边少借防胡卒，一战全收破竹功。
泪合烟霞闾闬定，星摇河济舳舻通。鲸鲵忍筑车书地，徭赋惟应贷阨穷。
生平情事郁丝桐，泣遍春衫杜宇红。草木有原天素定，川流到海性方融。
民彝自合遵周典，华阀宁须附郭公。幽憾百年今始雪，揣心何以答重瞳。
遗经独抱卧溪山，屡挫文场意自闲。晚岁一官分虎竹，边城万姓迓熊轓。
时清何惮封疆僻，材骏谁云展布艰。浙上师模惭契旧，频行宁忍赠言悭。
早岁来游白玉京，可怜重器丧垂成。官从中翰居新业，人自东瓯著夙名。
华表夜寒孤鹤迥，锦林春烂一柯倾。泉台莫抱趋庭恨，棣有秾华不断生。
浮踪汩没宦尘间，临事常閒退更閒。过眼繁华花上露，到头器业筦中班。
渔樵自适歌黄鹄，轮辐高悬卧碧山。感旧徘徊去城阙，万年青史待君删。
三年往返两都间，每爱投閒竟得閒。松菊未应荒旧圃，鹓鸾久矣愧仙班。
清泉静濯溪边石，碧落孤撑海上山。到处行吟足为乐，漫将诗史自褒删。
横金新绾大夫章，闽越秋清玉露凉。宿学共推今董贾，仁声先拟汉龚黄。
溪边花气迎朱旆，城外岚光入画堂。省事固应民事省，野田处处足禾粱。
献纳才高动禁闱，生平素志喜无违。趋朝玉佩随班入，侍宴金花压帽归。
天近紫垣宫漏远，日长青琐谏书稀。别来咫尺频瞻仰，夜夜奎光烛太微。
自沐恩荣侍禁闱，忠心曾受九重知。孤云极目五千里，一日思亲十二时。
陟屺徒令增浩叹，趋庭应见遂归期。嗟予久切高堂念，引领天南思欲飞。
哲人素志淡无营，独卧衡茅乐治平。皓月清风为伴侣，寒梅修竹共幽贞。
诗书教子登华要，纶綍旌贤沐宠荣。洛社耆英时结会，栖迟无复慕渊明。
玄裳缟袂顶砂丹，举翮青霄任往还。昨夜九皋清梦觉，一声高彻彩云间。
满目春光景物妍，蹇驴徐步慢扬鞭。杜陵诗客情如许，那惜花村买酒钱。
二仙谈道日忘休，顷刻宁知是几秋。服得丹砂应不老，相期蓬岛共遨游。
冰玉坚持五十霜，一朝云逝倍堪伤。养姑尽孝登高寿，教子成名镇朔方。
懿范谩誇邹孟母，令名宁愧卫共姜。儒绅哀挽联篇什，行谊应知永不忘。
天南昨夜婺星沈，贤母云亡动士林。示教昔闻曾断织，周贫那睹复施金。
云迷秀阁幽魂杳，雨暗泉台碧草深。却喜贤郎才卓荦，褒封早晚拜纶音。
禁里霏霙朔气饶，萦风飘度蓟门遥。初翻金马疑飞絮，渐集铜龙似薄绡。
百子银题全合色，万年花发半封条。悬闻睿诏赓黄竹，伫待东曹染赤毫。
小山卜筑背孤城，大隐青春早谢名。门长绿萝时挂麈，溪分流水几投缨。
霜前鸟去收遗果，雨后鸱肥拾野羹。寂历山亭无一事，时从羽客话长生。
帝在青阳念八区，传闻东豫及春初。莺花二月迎缇骑，龙检千年望翠旟。
衡阳刺史新除道，济北藩王已上书。留滞周南知不恨，将因一得奉宸车。
珍果名园次第新，分甘偏喜近南邻。紫霞杯满宁输蜜，白雪诗成更有神。
细泻琼浆仙掌里，休誇萍实楚江滨。君看菡萏微含笑，如对唐宫第一人。
帝德如天覆万邦，定期归棹到龙江。奇才不换金城百，宠命当簪白笔双。
喜极欲持如意舞，醉来应使软舆扛。此情纵切何由遂，吟对西南月满窗。
昔日搀抢照五兵，今时喜见泰阶平。春风绿酒扶残醉，斜立官桥听早莺。
满地云林称隐居，燕泥污我读残书。五更风急鸟声散，时有隔花来卖鱼。
踏破匡庐百万重，不知何处是归宗。堂开可结东林社，来听阇黎半夜钟。
我向青山学懒慵，君还古寺振高踪。他年法雨诸天集，惊起潭中久卧龙。
宝地久无狮子吼，野狐时复出蒿莱。回看佛骨青霄上，照彻寒山万劫灰。
骚雅于今伯仲知，坐谈深夜缓清卮。雪凝苔砌光逾净，水冻莲壶漏转迟。
聚散老怀聊共醉，浮沉世事总难期。眼前皓魄翻多感，一诵卢仝月蚀诗。
曾从樽俎识声闻，忽谓龙光伏剑濆。白苧宁甘轻白璧，青藜焉肯坠青云。
风嘶北冀驹无价，雾起南山豹有文。愧我不才明主弃，愿君努力惜芳芬。
十年讲幄奉宸聪，献纳先成密勿功。著就新书惟贾傅，传来启事是山公。
南宫忽坼中台座，东海虚论大国风。一疏酸辛遗死谏，何人不信史鱼忠。
海色云门欲断肠，君家今昔事堪伤。慈乌夜绕空林月，雏凤寒栖苑树霜。
剑许延陵何处挂，书成名岳几时藏。还疑绿鬓文昌相，别版仙卿侍玉皇。
前年执手碧山阿，剩有心期对薜萝。只拟麒麟当日画，不疑鸲鹆去时歌。
平生倡和笺常满，别后封题字未磨。垂老自怜知友尽，几回悲泪洒流波。
一尊同向蓼花滩，露下丹枫落叶残。身泛孤舟愁弟远，泪挥双袖别君难。
凄凉戍角秋霜晓，明灭渔灯夜雨寒。此去入林寻旧隐，高斋新长几琅玕。
几年踪迹各西东，一点禅灯此夕同。对坐空山天籁寂，满林花雨月明中。
绿阴深处响新蝉，移得蒲团柳影边。数曲棋残天未暮，更烧山茗结清缘。
逆旅裁书问道安，故园明月几回看。身閒对客题诗易，岁俭逢人乞米难。
风动空山孤锡响，霜深禅榻衲衣寒。知师不作天涯梦，长夜忘眠坐戒坛。
兔园西面筑瑶宫，复道回廊势欲通。珠树万年栖舞鹤，石梁千尺跨飞虹。
阴萝转向悬天上，瀑布翻从出地中。谁信九重恩似海，解将游乐与民同。
先皇神武扫边埃，朝散常登阅射台。仙佩声随三殿转，御炉香逼九关开。
上林羽箭穿鸿落，驰道金锹走马来。欲作猎书献明主，不知谁是汉臣才。
空山孤馆夜悠悠，月底风飘笛韵流。杨柳折来隋苑暮，梅花落处敬亭秋。
霜欺玉勒征夫泣，云遏朱楼别妇愁。醉倚青萍听不尽，数声边雁度寒洲。
叠叠危楼面面通，登临醉与美人同。飞甍回度浮云碧，列槛斜翻落照红。
蒲剑暗藏仙子宅，塔铃空语梵王宫。飘然欲撚长髯去，笑御鸿蒙万里风。
奏罢离弦酒半醒，雁群分影拂苍冥。山开二华迎衡岳，水带三湘入洞庭。
扪藓暮伤羊祜碣，纫兰秋拟屈原经。清时勋业归仙吏，莫负名峰绕郭青。
向来闭閤讨玄思，往事空嬴两鬓丝。老岂敢应西苑召，病惟深愧北山移。
三茅道士餐松赋，五柳先生采菊诗。六六洞天何处所，拨云飞舄任吾之。
早春风日弄轻柔，野服从师作胜游。到郭龙冈松十里，入河虹涧水双流。
洞封玉检烟霞古，台隐金书日月幽。尧韭禹粮俱可掇，结茅期遂此生谋。
西墅寻梅路几重，朅来诗兴满幽丛。水边斜挂窥尊月，帘外轻飘断角风。
雪羽仙人游玉苑，冰肌神女步珠宫。分明一片春消息，祇在孤烟峭石中。
江亭青簟月华流，永夜潮生水国秋。万马急追风碛战，六鳌初戴雪山游。
归渔暂失残荷浦，落雁应迷乱荻洲。料得此时天际客，不胜离思满扁舟。
春游处处屐堪携，看遍青山暮霭低。高兴又闻寻覆釜，伤心应不到藤溪。
梅花绽尽香犹远，柳叶开迟色未齐。我怯轻寒身懒动，时传客至问幽栖。
黄华山下白云浮，爱客携樽最上头。睥睨烟含千树影，芙蓉风动万家秋。
寒花色艳淩青女，流水声长咽紫洲。此日汪洋情不浅，客中摇落未须愁。
北狩当年事忍闻，至今惆怅靖南军。可怜血战残衣在，板子矶头几片云。
一轮明月照江湾，举目濠涌咫尺间。东澳波涛渔艇去，南村烟雨牧童还。
斗门洞阔龙归易，梅角山高虎跳艰。借问状元何处是，往来人报荔枝山。
引领梅关望广州，香山犹在碧云头。东篱有菊思陶令，北阙无人荐马周。
松柏后彫知耐雪，芙蓉初出尚惊秋。行藏在我谁拘束，为爱虚名博远游。
珠江倏别两经秋，流水年光去莫留。对酒几时寻旧约，有怀何处凭高楼。
音书怪彼鳞鸿杳，胶漆于谁意气投。剪烛坐残良夜永，无穷乡思一孤舟。
老年兄弟惜情深，一接桐山思不禁。共赏星河今夕景，重论诗酒百年心。
盆荷擎露全舒叶，庭竹梳风半转阴。我到草堂东渐白，细磨端石写微吟。
天与孤高第一花，却从幽谷作生涯。岁寒喜见春风面，漫遣疏烟故故遮。
十年诗酒几东楼，别意应将此箑留。明到桐山挥手处，雁声嘹呖是新秋。
淡月溶溶香未残，幽禽飞上玉栏干。相呼不失雌雄好，唤起春耕雨满山。
属镂血冷剑池空，游鹿荒台踏晚风。香径不归西子驾，竹枝歌沸月明中。
千门万户玉玲珑，乐奏梨园曲正工。怪杀渔阳鼙鼓动，马嵬秋雨洒梧桐。
花为东风树树开，是谁吟弄傍花来。阳春有倡承遗简，布鼓无声怯殷雷。
市肆几家堪贳酒，故人随处许通才。寻常博得云安醉，拍板狂歌一剪梅。
落日凭高送目频，漳台罗绮散馀春。丹梯自绕青羊栈，树色遥连白马津。
宾榻至今惟孺子，北门终合用词人。尊前羽扇何劳障，正是中原息战尘。
绣闼雕甍几度秋，江湖襟带自悠悠。逢迎千里仙人馆，宾主一樽帝子洲。
声断衡阳惊雁阵，响穷彭蠡唱渔舟。骖騑上路扶摇接，捧袂今辰且共游。
万里晨昏奉百龄，迷津舸舰亦趋庭。淇园绿竹今青笋，邺水朱华旧紫荆。
临别赠言惭短引，遥吟逸兴盻长亭。襜帷暂驻龙光射，日下长安驰彩星。
命驾南来怀落落，扬旌北去路漫漫。九秋红叶行边赋，三晋青山战后看。
狐塞风连笳鼓动，雁门霜拥甲兵寒。应知父老多惆怅，河内于今借寇难。
春宵残月转西楼，醉听琴声别鹤愁。宦迹更堪燕市别，才名不负兔园游。
中原赤子心仍切，北塞黄云战未休。华发应嗟勋业晚，行看击楫大河流。
小舫飞觞不厌频，交情父子更谁真。青云未晓弹冠意，明月元多按剑人。
总是众知龙卧稳，也还身睹凤毛新。临岐一扇书双美，此日难教谢傅论。
客里衣冠喜合并，留连三日荷深情。华阴县里追游好，江月亭前发兴清。
碑记延熹充嗜古，杖分灵寿得扶倾。匆匆又上关东道，萍聚蓬飘叹此生。
有约看山不自今，后来仍可逐幽寻。搴芳澹荡沥湖水，选胜周遭祇树林。
酒泛星辰花气合，令兼鱼鸟阵云深。泠泠钟鼓空岩动，未信人间识此音。
蓬山仙女学骑龙，笑并秦娥度海东。约看回翁新弟子，袖间笼着小桃红。
雨馀春水绿平添，一夜梨香带梦淹。晓起更嫌风恶甚，小亭东角下双帘。
画柳成眉叶叶工，一枝高写晚霞红。青春自有如掾在，何事江郎斗梦中。
苕水西来引秀江，秋风秋晚挟轻航。残烟断霭横村落，酒舍旗亭接野塘。
山色歌姬残翠黛，稻香田父砍云黄。吴中好景谁收拾，自笑重来鬓已苍。
经秋惜别感飘蓬，旅夜相逢对朔风。看剑君行向渚北，驱车我已入山东。
人情黯惨干戈后，歧路苍茫涕泪中。尺素凭将寄言偃，百年飞动几时同。
公稽嘉遁拟追攀，孔阮风流共往还。谁分投躯将万里，翻怜归梦失三山。
尘沙那避人间世，霜雪行摧客里颜。最忆吾文劳点定，夜深灯火傍禅关。
投闲犹复畏张罗，抱膝衡门独啸歌。绕屋竹深秋响急，隔溪山好夕阳多。
三年晚食充藜藿，九月寒衣问薜萝。欲向桐江寻隐逸，不知何处有渔蓑。
魏水扁舟去复还，春风落日叩禅关。伤心橘鹤楼头醉，不见题诗沈朗山。
篱边五色傲霜花，白酒黄鸡不用赊。乘兴即来酣即去，许家的的胜陶家。
千钱不枉买西邻，浊酒墙头无限春。曹伯许男容入会，老夫叨长号王人。
今年菊种家家少，独自君篱细叶多。差胜江州王刺史，不须携酒也相过。
醉眼摩娑不肯还，任他醮鼓也如闲。才穿丁邜桥头过，便是吾家郭里山。
弹铗新从上国行，遥瞻山斗识才名。汉廷属望贤良策，鲁殿初传丝竹声。
柳色上衣春日酒，梅花吹笛岁寒情。殷勤莫负乘槎约，拂剑欣看碧汉清。
杉关关外几分春，已报江干惹战尘。临水自浇三日洒，看花无那百年人。
仙函难访龙韬秘，瑶草谁于御辇亲。暂与风光相蕴藉，巡池杞柳亦芳辰。
三尺横与一旅年，孰为汤武肇基先。拟陈鸿业知无极，欲赞黄图祇有天。
寝殿初开宫雉列，樱桃欲荐禁莺翩。神孙时宪严崇报，万祀焚膋达臭膻。
浪游行橐倍萧然，但有山僧送上船。月白不堪莲社别，日高难恋竹房眠。
晓粮载少癯同鹤，秋思悲多乱似蝉。后夜忆师空梦寐，淮城东畔寺门前。
径绕寒流转郁纡，夹堤山色望中殊。草堂似卜东西瀼，画舫如过里外湖。
莺唤曲栏春卧稳，鹤窥深户夜吟孤。问奇日载花间酒，莫谓投闲一事无。
茫茫新水拍沙堤，四月应无杜宇啼。记得驿程来日路，五千余里郁林西。
怪石崚嶒抱白沙，江边砥柱若嵩华。昂藏自负淩霄气，静穆如参入定袈。
云欲从龙山带雨，月将伴鹤暗穿霞。离奇动我探奇想，击楫中流迟汉槎。
波映山颜丽似苔，封江两岸锦帆开。淩风抢雾天边去，踏浪冲星月下回。
片片白云排石壁，声声鱼笛落江梅。仙舟李郭欣相得，击楫空明远溯洄。
一弦清奏似谁论，踪迹飘飘响绝尘。汲郡已行长啸客，宜阳聊寄不言人。
步兵罢叩空回首，中散深惭未识真。披卷竟迷君去所，仰山惟见月嶙峋。
廿年幽赏寄丘园，谢傅东山道益尊。杨柳风来春绕砌，梨花雨过夜开轩。
坐看兰玉前庭秀，仰视星河北阙繁。京兆新承明主诏，白门烟月正堪论。
草舍茅檐障短屏，荒村事事总飘零。秋风况是愁中见，夜雨那堪客里听。
浊酒漫供劳吏醉，邻鸡频唤仆夫醒。未明忽又驱车去，踪迹真同泛水萍。
悠悠两地忽三年，抚字催科俱惘然。墨绶方惭臣职旷，丹书复荷主恩偏。
九边此日仍多垒，四海何时可息肩。为语登闳新谏议，苍生满眼尽堪怜。
亳都潦倒竟何为，严剧疏庸总不宜。五凤人争推汉吏，双凫我自愧明时。
传家清白虽无忝，治邑艰辛未有裨。圣主若虚前席待，愿将血泪洒彤墀。
思君愁逐太行高，此夕芳尊任我曹。月满空庭生桂树，风翻清漏落松涛。
百年道义交元古，一载天涯意转豪。多难独怜余未已，却因时事惨皮毛。
中原寥落总消魂，慷慨犹怜我辈存。旧有奇文倾海舶，今皈禅思叩风幡。
深谈六月炎蒸失，尽醉三更意态翻。不道梁园俱是客，十年难得此宵论。
天涯同是客夷门，月夕相将共此尊。念我怀才知有意，逢君任侠敢无言。
歌残白苧情犹剧，看罢青萍态欲翻。明日匆匆应话别，飞花疏柳总消魂。
开樽莫问夜如何，惜别清秋恨转多。此去秦淮堪寂寞，由来燕赵擅悲歌。
天涯执手肠如雪，离乱惊心世欲波。南浦风高须努力，未应伏枥叹蹉跎。
孤根一托蕊珠宫，不与苕华粉黛同。夜暗龙鳞衔自照，天清鹤影望来空。
条封姑射千秋雪，盖拥兰台万里风。非为子云能作赋，谁知玉树本青葱。
极目关河万马嘶，平原草色已萋萋。客行紫塞归何日，人倚高楼望欲迷。
蜃气至今疑海上，龙媒长自忆辽西。封侯不是书生事，白发难堪听鼓鼙。
带砺勋庸海内传，翟衣频见市朝迁。麒麟品服先朝锡，龙虎金丹太乙传。
故国殊恩遗赐剑，佳儿卓绩著鸣弦。跻堂休问前时事，碧化霜寒廿九年。
肃肃百僚瞻独座，翩翩诸将列连营。胜风暗结鱼丽阵，杀气先传草木兵。
戈拂西山回落日，剑横东海倚长城。白猿黄石余曾学，慷慨军前欲请缨。
吹角千群寂不喧，传呼屋瓦尽皆翻。不观灞上同儿戏，安识条侯将令尊。
气肃金天开组练，烟销铜柱定乾坤。东南半壁浑无恙，锁钥还应问北门。
天上文昌居上将，人间武库动兵符。雷霆风雨谁能料，沧海鲸鲵立可屠。
江石虚闻传八阵，水犀曾见沼三吴。书生更愿敷文德，归马欣看王会图。
燕京裘马少年场，玉节西驰柳万行。腰下并刀持赠汝，五陵秋色满咸阳。
三峰削出百盘斜，天井窗中玉女家。我寄归心西岳上，看君仙掌弄莲花。
南行商洛略郧西，把酒家园一杖藜。七十峰高白云里，泠泠脩竹鹧鸪啼。
泠然清兴逐菰蒲，万顷玻璃浸画图。水泛瀛州环叠岛，山悬方丈插平湖。
传声箫管时闻越，倒影楼台尽入吴。昏黑更须临绝顶，蚤知能赋属吾徒。
云母屏深烛影斜，德星还聚太丘家。庭前玉树森森立，池上超宗敢漫誇。
沈酣蒲酒世纷纷，十咏怀仙闻不闻。即欲与君携笛去，月明吹尽铁桥云。
巴渝千里望峨眉，风急蒲帆片片吹。日暮嘉陈江上客，竹枝歌里蹋船儿。
淩云楼阁半空悬，踯躅花深雨更然。五百比丘趍讲席，人天会里尽成仙。
嘉州无数好山名，雪下岷峨春水生。曾共高僧谈出世，尸陀林在钵罗城。
楚天猿啸断人肠，鱼腹白盐归客航。我欲裁书寄三峡，不知何处棹相将。
不为拈花也破颜，史多天上尽宽闲。隐囊一撮无劳问，中有须弥七宝山。
月出江头半掩门，待郎不至又黄昏。深夜忽听巴渝曲，起剔残灯酒尚温。
杨柳青青酒店门，阿郎吹火妾开樽。千金卖得文章去，不记当时犊鼻裈。
画得苕溪歌小山，青青丛桂洒松关。春来有酒还招隐，万片桃花水一湾。
晋陵明月酒家胡，百斛荼綍不论沽。可道江南春色早，美人十四已当垆。
东西二九夹孤城，一点人烟双镜青。试觅长桥斩蛟处，草花生磷晚风腥。
女墙开遍白蔷薇，萝叶藤花鸟乱飞。耐可铜官复离墨，满城山色照人衣。
卖残竹菌笋还来，收罢兰花蕙又开。但使山田饶秫米，何妨虎迹遍莓苔。
燕市悲歌久已无，朅来得我共酣呼。少年颇解骄前辈，名士谁知隐博徒。
苕霅独游堪自远，乌程足饮更何酤。他时倘杖东南策，为访朱明一病夫。
古寺岧峣倚碧栏，劳君风雅共招饮。金声似掷天台赋，宝汞初成葛令丹。
峡水流清深见底，松声将雨夏犹寒。雄谈不是人间语，莫惜尊前酒易乾。
词人新命掌炎荒，双峡凌霄水自长。金锁现时知汉代，玉环遗处忆孙郎。
三春雨在沾桃李，七字诗成和柏梁。请读里人王积传，中兴循吏有辉光。
并辔冲寒到草堂，一尊花下对斜阳。穷来短铗弹何补，老去长裾曳不妨。
塞马未须论得失，亡羊终合笑行藏。独怜二妙抽簪意，似坐冰壶对夜霜。
千仞峰头倚汉高，重阳登眺兴偏豪。云迎马足花如锦，身近天衢露满袍。
泛菊饮馀千涧晓，呼卢声彻万山号。象峦举目长安近，已许秋风送六韬。
山斋爽气入空浮，却倚飞来最上头。卷幔坐看青嶂合，杖藜睛对白云流。
兴来作赋霞偏绮，卧听流泉思更幽。只恐燕台须骏急，龙媒那得久淹留。
仙鸾千仞览丰仪，直上高梧傍玉池。响合萧韶赓大雅，色分霞彩吐奇丝。
三山宫阙天常近，一代文章世所师。画省即看青锁擢，金茎偏注露华滋。
千峰擘断小溪通，名胜天开大地雄。化去有猿原是幻，飞来何寺总归空。
花侵法座全飘雨，磬落层霄半度风。携手凭高遥一望，日边佳气蔼茏葱。
农事频年叹水乡，忽惊洪潦发端阳。千畴入舸波仍撼，万灶鸣蛙夜却长。
北土才闻伤旱魃，西江何事重怀襄。嗷嗷满目堪垂涕，愿借函封达建章。
一帘苍翠锁江关，千骑遥过水竹间。纡策顿看清瘴峤，著书空自愧名山。
经年怀抱谈应剧，绝璧登临兴转閒。坐对飞泉寒喷雪，聊烹新茗未须还。
晓辞帏幄下承明，肤藻亲裁宝篆清。桐叶九天分使节，烟花千里趣王程。
观风雒水随车得，赋雪梁园授简成。早晚周诹还献纳，五云多处听珂声。
浮生聚散若飞蓬，驿舍那知此会同。可是故人非白眼，独劳前路驻青骢。
云回峻岭朝含日，霜入疏林夜战风。近事匆匆谈不尽，出门车马又西东。
一上沧溟万里船，便朝金阙九重天。远臣艰棘曾身践，圣主哀怜有旨传。
别驾之官台宿近，长安举首日华边。故人珍重文章在，报政行看不负贤。
五夜藜吹尽六霜，与君一体乍分行。梦中不识仙凡异，犹逐秋风向玉堂。
故人千里数行书，满地瑶华慰索居。为念翟公门有雀，翻怜范长釜生鱼。
伏龙洞窅流云细，嘶马河澄印月虚。闻说讼庭无一事，棠阴渐欲遍郊墟。
门掩松溪石路斜，碧云开尽见人家。客来惯煮胡麻饭，春到先收谷雨茶。
才名岁晚尚沉沦，岂谓东归只忆莼。黄阁客来游渐老，青山家在到仍贫。
常题柿叶偏随手，新剪荷衣亦称身。若道长安好留客，五湖渔钓是何人。
蓼花风起渚莲飘，处处菱舟趁晚桡。吴苑几年无伯气，胥门终古有归潮。
枫林竹岸斜连郭，水寺溪村尽带桥。独有馆娃宫外柳，年年烟雨锁长条。
闻道除书下紫宸，沧江猿鹤恋征轮。共怜潘令閒居久，可讶山公荐启频。
湘浦兰芳违赠远，河阳花色待行春。汉廷典礼须君草，讵作梁园授简人。
丹书早发凤凰楼，杨柳青除满陌头。征马晚嘶梁苑月，孤帆晴指洞庭秋。
莲开白社来陶令，瓜熟青门谒故侯。自笑两家为弟子，空于湖海望仙舟。
天上人间第一家，善声今已著中华。元龙湖海归来日，洞里东风醉紫霞。
灵岳何年帝子游，遗踪閒得共冥搜。千寻怪石看疑堕，万壑长松听欲流。
寺记齐梁馀断碣，人思李郭有虚舟。凭高久坐烟霞晚，一笑真成汗漫游。
将军磊落出人群，历尽疆场百战身。天子正开麟阁待，勿言臣鬓已垂银。
解甲归来贼垒空，凯歌旌散酒旗风。主恩未报身还在，血战谁论第一功。
登坛今日论谁雄，迅扫彝氛樽俎中。铜柱孤悬烟瘴外，金章新拜玺书隆。
春回雾岭千家雨，剑倚炎方万谷风。更筑睥睨天堑固，燕然勒石颂元功。
名园修竹自檀栾，劲节千竿傍药栏。疏影月中摇委佩，轻音云际响琅玕。
纡回似向潇湘绕，杳霭疑从兔苑看。敢对此君犹问主，玉山清彻照人寒。
才高鹦鹉占时流，官领均输出帝州。丛桂正含淮海色，明珠谁抱汉宫愁。
人间得失蕉中鹿，宦底浮沉水上鸥。盐铁且从文学议，大鹏终计碧霄游。
一梦诗豪不自由，短篷疏雨问高邮。每将断发凭谁氏，果见移家在少游。
万里升堂空再拜，百年开眼信浮沤。佳儿枫落吴江泪，一洒西风万古秋。
环粤群山森翠烟，每于灵境忆飞仙。空传金简归三岛，无复神羊下九天。
欲驭冷风搏羽翰，渺观沧海变桑田。道人不解玄中趣，尽把红莲换白莲。
苦忆春曹伦穗石，三秋不见愁年华。才誇海内怜閒扃，诗满江南识大家。
归来且食端午粽，别移惊见新园花。更闻云谷荔枝熟，好栖越秀餐丹霞。
濛濛竹径压云寒，黯黯微花带雨残。溽暑尽随闲里散，好山宜共静中看。
青灯短榻情何限，白雪阳春和独难。须信市城饶福地，莫将鸡犬羡刘安。
湖平风静蓼花初，曙色珠光映海隅。鳌背寺边逢学士，膻羊江上访龙图。
殊方别袂情应属，万里同年兴不孤。莫向苍梧思帝子，九嶷疑望隔仙都。
锦绣峰头荒薜萝，空馀尘滓漫江波。相逢为谢羊裘老，只恐年来染钓蓑。
雪晴干鹊尚流澌，天子金舆出每迟。新粉未干朝较早，坐熏龙脑熨红泥。
一承恩泽入蓬莱，别赐轻?称体裁。剪得辟邪新茧子，并房宫女斗看来。
春来愁雨复愁寒，此夕怜君各尽欢。明日舟行三十里，城中山色隔城看。
五日彭城去住舟，狂风吹雪不肯收。推来冰凌大如屋，舟人夜半呼不休。
老夫拥衾只匡坐，雪中日日看黄楼。东坡先生不在世，令人轻我东家丘。
早窃湖南第一筹，时承蟒玉宠光优。八千里外充行伍，四五年前别冕旒。
捧檄丹心怜我拙，乘桴沧海共谁忧。逢人若问停车处，直到关西最尽头。
平生自顾百年间，九分驱驰一分閒。绿野误违三品地，白头今到六盘山。
冰行雪渡知前定，运去年衰值后艰。寄语同年老知己，天涯孤客几时还。
界限山河汉与胡，生成天险卫秦都。初经边塞劳军送，老步冰桥倩客扶。
故老千年思蹇叔，长城万里惜扶苏。不知鹿走坑儒事，更有何人诫后车。
老年飘泊在天涯，番汉丛中信作家。塞下风寒愁戌火，城头日暮惨悲笳。
山溪险阻来时路，江汉微茫梦里槎。故旧乘骢来又别，殷勤为我报京华。
东望乡关各一天，闭门閒坐思悠然。时催节候临端午，地尽江山到醴泉。
往岁忧劳浑是梦，老年眈静似成仙。感怀吟罢无他事，祝颂君王有万年。
临岐莫厌酒杯深，此去何年更盍簪。秋塞比来多便雁，殷勤时慰故人心。
甲胄森严意气豪，马头威振阵云高。戎王胆落天山外，鼠首穹庐望羽旄。
博带乌纱步骤迟，风流不似阵前时。将军岂是乖戎略，要使边人识汉仪。
到处烽烟警客肠，津头幸有济舟航。暮云春树怀人处，独倚春风醉晚觞。
老冒风尘万里行，蒲轮今日出都城。独怜陌上王孙草，一任寒霜不世情。
督府新衔旧总戎，独将一郡障江东。图南预誓三年日，逐北兼乘两夜风。
何处解扬能致命，向来余阙未成功。千秋谁秉昌黎笔，闻道平淮论已公。
雪中送炭忆前人，欲暖曲身成直身。翠柏苍松元自劲，岁寒那肯变天真。
蘋香波暖泛云津，渔枻樵歌曲水滨。天气常如二三月，花枝不断四时春。
欲捲珠帘却下钩，愁来莫倚最高楼。堤边几许垂杨树，不为侬郎系去舟。
几度秋风叹独居，羞将蛱蝶绣罗襦。南来万点千行雁，不寄侬郎一字书。
强来梳洗倦还休，说着西湖只泪流。谁道荷花不如妾，开时犹得近郎舟。
十二滩头水拍天，千山阴雨万山烟。自从一值风波恶，不敢回头望客船。
天下丹青谁最奇，昔有郑虔与祁岳。观兹毫素妙有神，不是良工岂能作。
杳霭川原远莫分，孤弦暝戛春江云。人间翰墨不易得，此物当时谁赠君。
遥看浦口千重树，飒遝常疑致风雨。寓目苍茫似武陵，致身恍惚如天姥。
独牧原头是阿谁，终朝默默竟奚为。早将扣角商歌奏，须载齐侯车后归。
几家茅屋水边村，花落春潮夕到门。溪上数峰青似染，居人说是武陵原。
江上千峰紫翠浮，松门苔径映清流。茅堂雨绝湘帘暝，卧听空山一夜秋。
九嶷如黛暮云间，帝子何年去不还。唯有清猿听不尽，潇潇寒雨万重山。
陪游禁苑早春前，莺啭春风入绮筵。柳外翠华承日转，花前阁道与天连。
管弦声动千林晓，草木晴浮万井烟。自是宸游多睿藻，子云偏得侍甘泉。
戍鼓城分散暮鸦，无诸故垒到堪嗟。青山犹记秦封域，芳草空馀越世家。
逐鹿旌旗云汉杳，钓龙台榭夕阳斜。英雄牢落今千载，风雨萧萧起暮笳。
年来知己叹飘零，谁唱离歌复忍听。有恨空江芳草绿，多情落日故山青。
云间征骑频催发，花外流觞祗暂停。秪恐分携愁不极，临风长醉莫教醒。
粤江江上思悠悠，若上扁舟双泪流。去国身飘天外叶，还家梦断海边秋。
山从鸟影当空度，云傍猿声入夜愁。远道六千过桂岭，穷荒垂死岂堪投。
净洗红妆翠黛残，承恩却向太清坛。罗襦已解明珠佩，宝髻新簪碧玉冠。
昼永閒依松下鹤，春深犹梦镜中鸾。碧云凉月秋衾冷，还似昭阳独寝寒。
春江水滑流寒玉，碧树笼烟暗江曲。小舟撑出柳阴来，荡破粼粼镜光绿。
渔翁喜得鱼盈筐，议向前村换醽醁。陶然共醉艳阳天，杏花风暖推篷宿。
江南昨夜东风动，冰花半吐横山洞。翠禽啼月雪初消，春光隐隐枝头送。
罗浮梦散暮云平，寒溪淅淅流澌声。逋仙呵笔写吟景，孤高风调谁能京。
竹林塘西越女归，双双采莲歌夕晖。兰舟荡桨忽分去，两岸风花高下飞。
老懒作魔忧采薪，造化小儿来苦人。范张约冷负鸡黍，笑杀榴花瓮底春。
归来高卧叔牙山，恰尔分符出汉关。一顾青云生海上，千秋白雪在人间。
非时按剑投珠起，无意偿城抱玉还。所以离骚长苦怨，楚臣容易老红颜。
䊵扇新题寄远篇，才开箧笥已堪怜。清风忽自兰台至，明月还从邺下悬。
佳客满堂疏翰墨，美人千里共婵娟。何因怀袖含香署，再使君恩出入偏。
十亩青萝别馆开，使君延眺意悠哉。风摇北渚清阴合，烟杂南山黛色来。
台敞高秋深染翰，庭虚斜日净衔杯。西邻荣叟常还往，带索应同薜荔裁。
湖上高斋此一时，垂萝四面绕茅茨。欲令何处红尘入，可道窥人片月疑。
色借古松成远势，意含幽石有馀姿。空传蒋诩开三径，不遇裘羊那得知。
风尘问道欲如何，二月崆峒览胜过。返照自悬疏陇树，浮云忽断出泾河。
长城雪色当峰尽，大漠春阴入塞多。已负清尊寻窈窕，还将孤剑倚嵯峨。
谁道崆峒不壮游，香垆春雪照凉州。浮云半插孤峰色，落日长窥大壑愁。
万乘东还灵气歇，诸天西尽浊泾流。萧关祗在藤萝外，客子风尘自白头。
郡斋西北有邢台，落日登临醉眼开。春树万家漳水上，白云千载太行来。
孤城自老风尘色，傲吏终惭岳牧才。便觉旧游非浪迹，至今鸿雁蓟门回。
滹沱冰合大风鸣，马上寒云护北征。我自朝天称四岳，君还谒帝入承明。
黄金结客樽前尽，白发先春雪里生。握手不须悲物役，梅花摇落故园情。
南国鸿书杳不闻，相看梅发尚离群。天涯薄宦堪知我，世上虚名好误君。
杪岁西山逢雨雪，怀人汉苑见春云。往时载酒扬雄宅，诸子谈经坐夜分。
两地甘棠惠爱深，一竿归钓珥江浔。门前五柳红尘断，庭下三槐白日阴。
谁撞烟楼纡紫绶，人夸宅相绾黄金。荣名八十浑闲事，看取当年拂袖心。
城南城北作春游，父老逢人说郡侯。田野只今无外事，衣冠何地不中州。
马头红雨花都落，海子白云山欲浮。昨日新知今日别，可堪东望独凭楼。
少年文苑姓名振，此日昌辰豸史臣。菊后迟花坚晚节，梅前抱蕊兆阳春。
鹤龄七十今加一，鸠杖三千正喜新。五色凤皇频戏綵，乌纱未许鬓生银。
词林每忆乡园友，曾定才名耸缙绅。观国倦骑沙苑马，幽栖长戴华阳巾。
芙蓉火足龙蟠鼎，松树天寒鹤近人。天上归来今白发，泉南水竹愿为邻。
羽葆霓旌翳石根，蓬莱云气伴朝昏。仙人细酌长生酒，閒看苍龙子又孙。
周室千年庆祚长，天潢繁衍有辉光。桐圭新锡劳星使，画阁初筵贡玉觞。
风柳满堤分锦袂，火云驰道绕龙骧。他时宴罢梁园月，应羡相如作赋郎。
三十年前问蹇修，曾将名姓达荆州。只缘卞璧初难遇，犹幸燕金晚见收。
当日挂冠人已远，此时倾盖义偏投。于公门第多馀庆，看尔扶摇九万游。
生刍束玉见无因，宿草荒烟怅望频。转眼忽惊千古别，到头谁是百年人。
海边明月伤心夜，湖上青山掩泪春。惟有匡庐杏花树，东风依旧岁华新。
求閒天肯为公赊，尘外翛然别有家。卧月静凭仙篆石，吟风缓曳短辕车。
菊餐篱落和清露，荔熟园林咀绛霞。流水慰君应不浅，钓矶旋觉石棱加。
盈盈端叶倚云开，挟得高寒入地来。冰咽桃花浮断涧，风弹柳絮被妆台。
潇湘雁去恩尤薄，巴蜀波生信不回。郢上更谁歌此曲，典君为客独高哉。
仙界诗篇我得歌，苓脂丹鼎斸松萝。典刑奇服离尘甚，魂梦长风度海多。
寺属免归聊复尔，樵夫庭拜尚蹉跎。一槎恸哭教焚却，曾涉前年浦口波。
达人不例苦吟人，浑浑唐风转逼真。薜荔山村询野逸，芙蓉秋水绘诗神。
仙台玉笛梅花月，民舍罗纨树色春。我赴东吴吟社约，拟从东老结东邻。
山中习静未忘言，响接渔樵野曲喧。鹤迹引来寻药径，龙髯香抱种瓜园。
树阴娱客频蹲石，山色随僧半堕原。满户晴云团盖宿，填阶黄叶任风掀。
玉树晴云倚碧空，谢家高格古今同。閒时诗味梅边雪，清世官资柳下风。
苔衬山光侵屐绿，花流溪曲泛觞红。春风不恨江南北，梦渺池塘草色中。
水调歌联孺子歌，红蘅碧杜衬烟萝。惟应方寸尘须洗，敢负沧浪水独多。
僧偈或参温阒寂，道书閒读慰蹉跎。沙鸥亦是云烟翼，荡荡青天浸绿波。
色色烟花染透身，诗家今喜得新邻。无机理即堪忘我，不朽名应却累人。
茶臼敲风松叶响，酒杯邀月竹根陈。杜陵吟苦方成圣，百遍推敲莫厌频。
风雨疏蓬共不眠，可怜此志在希贤。谁能万一朱夫子，林范何劳远接联。
华亭雄构野塘滨，天秩昭昭笃大伦。品汇一经时雨化，山川出色境增新。
昨夜寒窗寐不成，荒迷却忆旧游情。孤舟反侧天涯梦，千里劳君两眼青。
九重雨露尧天大，万国衣冠舜日明。草木光华南服重，风云庆会北归荣。
昼雨聊城逢夏至，暮云江右忆侬家。东林新箨知成荫，南亩香粳想俵花。
濛濛宿雨又开晴，僮御奔忙四体轻。红树青山溪曲屈，胜游随处是诗情。
尽日文章慨作家，?冥楼阁寂无哗。云山时独揽秋色，风露谁同玩月华。
流光又值大寒时，清夜閒吟卦口诗。薄暮江头疏雨歇，云开莫怪月来迟。
载籍馀芳漱有年，台临丽泽更泠然。天光云影徘徊处，拟共何人赋此轩。
中国有僧来日本，铁船过海是耶非。三更地底金乌出，万里云边白鹤飞。
性本圆明能作佛，迹无拘碍已忘归。五台到日应残臈，看取天花满衲衣。
联步常年近赤霄，千秋佳节庆今朝。星明南极听更漏，日上东方立早朝。
华萼楼前犹梦到，葭萌道上欲魂销。仰天自祝吾王寿，回首中原怅望遥。
鄯阐东风不作寒，米囊花似梦中看。珊瑚旧是王孙玦，玛瑙犹疑内府盘。
嘶过骅骝金匼匝，飞来蛱蝶玉阑干。瘴烟窟里身今老，春事伤心思万端。
连然驿路马曾谙，落日行人思不堪。地极九州铜柱北，山蟠六诏铁桥南。
南阳池水皆阴火，盐井烟中半夕岚。回首蓬莱天万里，忍教尘鬓白毵毵。
千仞峰头一振衣，群真有约莫相违。清风咳唾人间落，白日羽翰天上飞。
玄圃自生珠树老，石田多是玉芝肥。吹笙子晋能骑鹤，应向缑山月夜归。
忆昔王门候晓钟，直庐银烛照纱笼。东方日射旌旗动，五色云浮殿阁重。
白发于今伤老大，朱衣无复待从容。鸡鸣拜舞瞻天远，寒雾蒙蒙万壑松。
驿楼灯火见西屯，使者出门人语喧。天寒马渡此溪水，月落鸡鸣何处村。
六诏山川皆郡县，百年身世任乾坤。若为看见梅花树，忽乱乡愁入故园。
山来绝厓虎跳跃，路入半空蛇结盘。安得云霄生羽翰，直排阊阖献琅玕。
晓行函谷星初落，晚渡轘辕雪正寒。所历未知今日险，何乡能托此身安。
我访仙家溽暑前，青枫绿柳暗晴川。竹根露湿登山屐，沙际鸥迎渡水船。
云气长留虚白室，丹光直上蔚蓝天。纯阳道士重来日，为问蓬莱是那边。
最爱云山满目前，更怜亭榭俯清川。草深林蔼迷樵径，花落岩霏点客船。
碧涧金芝新出地，丹崖石穴旧通天。神仙应在楼头上，翠羽霓旌下日边。
淮阴漂泊叹王孙，生事萧条一剑存。春草閒堂思旧业，暮云孤馆寄荒村。
月明野寺同栖鹤，落叶寒山听断猿。倾盖相逢谁似者，且陪歌舞倒芳樽。
西岩爽气乱峰头，此地曾陪静者游。雨霁珠林芳草遍，春深兰若落花幽。
清池白石俱禅意，野服黄冠半道流。自愧浮生无住著，飘然江上一孤舟。
今年朔气凌炎晖，雪后见梅千叶稀。空谷倚竹翠袖薄，洞户穿灯香雾微。
婵娟莫待月初赏，绰约即愁风乍飞。繁霜旅鬓不羞汝，烂醉宾筵簪朵归。
先正诸孙兴未涯，东风曾记理征槎。关河车骑三千里，京阙笙歌百万家。
红日当天头上近，黄埃满路望中赊。十年归住沧江水，犹忆金门拥翠华。
秋风高兴落丘园，谢事欣承帝语温。潜邸十年思旧学，归途三锡荷殊恩。
滇池钓月逢溪友，玉案寻春长竹孙。休羡汉家疏傅去，祖筵今日盛都门。
中外勋名三十年，亨衢仍际中兴天。壮猷方叔初留后，相国萧何复召还。
帆引龙江民望系，履听凤阙圣情专。樗材散地知何补，南北追随似有缘。
恩命重沾八十初，此身已乞廿年馀。地曹旧借筹边著，河省曾停泣罪车。
锦水一竿供晚钓，菊花三径傍云锄。可应老去浑忘世，雏凤回翔在禁庐。
叩门谁递故人书，三复欣然伏枕馀。河洛禹功方有赖，东南民力竟何如。
时清不觉衰年及，别久那堪万事疏。太白楼头闻驻节，暮云千里转愁予。
草萍过我已三回，四壁留题半杂苔。雾散晓村红树出，云归晴岫翠屏开。
州连衢信雄东浙，路绕冈峦接上台。一扫尘氛天万里，清风应逐使旌来。
城东晴旭入新年，水秀山明壮古虔。阙下远来初作镇，楼头高坐独筹边。
光阴太向诗书欠，尘俗还兼簿领缠。漫把椒觞酬令节，春风从此动江天。
谢病当年疏累陈，豫期勿药宠偏新。暂归五柳先生宅，竟起东山宰相身。
江汉恩波元浩荡，武陵地望正嶙峋。高堂巨扁相辉处，仰止应多善颂人。
花枝狼藉鸟绵蛮，又是春风三月天。蠹简字讹时自校，兽炉香细午初然。
赏心何处临流饮，归计无端对雨眠。章贡合流开府地，滔滔终日不知年。
两日东园不暇窥，绿芽顿发老槐枝。葵榴吐蕊已初夏，兰蕙含蕤更此时。
千古往来川上叹，几人梦觉枕边炊。轻絺短箑方宜我，且复掀髯一咏诗。
信息遥闻一月前，眼穿行旆岭南天。相逢不尽平生话，后会仍留何处缘。
世路悠悠双短鬓，晨星落落几同年。金陵诗友重盟社，莫惜连篇向我传。
碧纱窗外北风多，镇日轻寒可奈何。岁月无情人自老，江山如故客重过。
桃花深院飘红雨，杜若芳洲泛绿波。谩说故园春景好，不堪归计又蹉跎。
随分生涯一叶舟，利名不到钓竿头。桃香浪暖三春雨，木落江空万顷秋。
渭水西风吹鹤发，严滩孤月照羊裘。悠悠往事何须问，酒美鱼鲜醉即休。
临流树影半欹斜，晴波滉漾走金蛇。帘前燕子掠飞蝶，池面鱼儿吹柳花。
游丝牵风白日静，落红满地青春赊。数声啼鸟助幽兴，门巷彷佛山人家。
周南数载为谁留，风入貂裘动客愁。薯蓣天寒同谷晚，夫容霜老曲江秋。
三吴梦想添新恨，万里归来觅旧游。亦有洵阳高士在，共将幽兴赋刀头。
悠悠末俗竞趋尘，落落清才自绝人。漫与弟兄为禄隐，不将簿尉绊吟身。
帽檐山郭冲风侧，艇子关河载雪新。惭愧同门相见晚，一番倾盖便相亲。
爱尔故悬今夜梦，见予犹似昔年时。醒来意气俱寥索，涕集寒衾有所思。
妙年冠带仕京华，桥梓光荣共一家。但遣襟怀如玉雪，簿书閒暇对梅花。
卷甲归来马伏波，早年兵法鬓毛皤。云埋铜柱雷轰折，六字题诗尚不磨。
问君何事日憧憧，烦恼场中错用功。莫道圣门无口诀，良知两字是参同。
底事怒如雷鼓鸣，颠狂横雨此先声。海滨人得知防避，始信阳侯故有情。
候吏江头黯尽还，依然真气向函关。自来河内无如寇，又道征西祗一班。
露冕再行三辅雨，除书虚摄九华山。祇愁沙塞黄尘色，渐入麒麟画里颜。
寺下长江澹不流，寺边秋色拥行舟。裘非紫绮劳相问，会有青樽慰远游。
伐荻此时聊晤语，班荆何日重淹留。悬知后夜遥相忆，雪满苍山月满楼。
汉阳此去匪专城，戴得皇恩带砺荣。庾岭月圆秋扇冷，洞庭风急舞衣轻。
人间何处寻双璧，今日分明见弟兄。无数旌旗珠水上，与君同有别离情。
黄柳莺啼惊早春，白沙羁客又淹旬。喜逢邺下刘公干，曾识山阴贺季真。
漠漠林峦开雪色，欣欣草木荷天仁。汉庭词赋皆扬马，薄技何因奏下尘。
独坐幽亭数竹攒，名花何意此相看。一枝已分巢林足，寸步犹疑缩地难。
香爱露华浓似酒，静怜秋色冷于官。狂来却怪筒杯浅，直欲全倾翡翠盘。
紫电宫嫔晓贯鱼，静鞭当殿肃金吾。近臣知有天颜喜，东殿疏囚有谏书。
寒锁妆台粉怯匀，步莲金小不生尘。径迷花雨莺莺月，枕压梨云燕燕春。
衾剩半床闲翡翠，钗分一股擘麒麟。玉梅好似郎颜色，只见东风不见人。
桃叶青青杏花吐，楼头吹笙教鹦鹉。红牙象板按梁州，金缕衣裳美人舞。
离情不似月常圆，桃叶青青似去年。美人不来鹦鹉怨，杏花零落画楼前。
玳瑁筵前海榴树，歌舞翻成离别处。花间藏却珊瑚鞭，手挽郎衫怕郎去。
邯郸道上夹垂杨，六传飞尘出建章。赵国河山连右辅，邺都词赋在天潢。
登筵夜对丛台月，染翰春浮玉署香。此日流离知满路，好陈谣俗报君王。
门外何人复问奇，偶寻芳径独移时。薜萝过雨飘山阁，松桂分阴到石池。
林下早抛朱绂贵，尊前共指白云期。荣名更欲投竿去，多病深惭狗监知。
衡门车马喜相投，高谊应怜水石幽。珠浦波光摇远树，玉山云气过高楼。
笑移杖履同三径，怅望风烟恨九州。知为苍生须强起，林泉安得遂身谋。
清时解组雪盈头，归去家山正值秋。黄叶西风添逸兴，残蝉疏雨送行舟。
篱边旧业存松菊，江上新盟狎鹭鸥。从此梦回云路远，林泉杖屦纵遨游。
司水今尊总宪权，负薪楗竹向风烟。劳多禹绩随山日，恩似尧封锡壤年。
飞挽军储盈百万，河渠奏牍纪三千。召归正协台衡望，虎拜行瞻衮冕前。
漠漠秋阴杂雨霏，登山有兴漫都违。坐深驲榻吟偏剧，望杳仙舟思欲飞。
万里壮心瞻日近，五更清梦逐潮归。相看心事还相信，岁晚冰霜共结依。
呦呦双鹿庆云堂，仙子驰来献寿觞。翘首天台在何许，桃花流水路茫茫。
初日曈曈似晓霞，雨痕新霁渡头沙。溪深几曲云藏峡，树老千年雪作花。
白鸟去边回驿路，青崖缺处见人家。遍行奇胜才经此，江上无劳羡九华。
魏王台上草纷纷，落日中原低暮云。匹马浪游孤剑在，酬恩谁说信陵君。
四勿主人王之孙，春寒唤客倒清尊。梅花照眼欢意发，酒未到日诗脾温。
野鹜无心还可意，山鬼多伎何足论。高歌一曲明月上，醉后不闻僧敲门。
长安残暑欲秋风，庭下湘兰忽已丛。爱客带能移孔系，看山图以卧游工。
高天缥缈摇银汉，明月参差挂碧桐。旧侣江南怜此会，不禁归思海门东。
松关竹径带晴烟，家住溟州第二天。绕屋溪声来更远，卷帘山色自堪怜。
家人宿火炊篱菜，坐客清谈汲茗泉。偏缚尘缨为傲吏，几将乡思赋归田。
孤踪一寄白云间，鹤渚兰汀梦亦閒。病起莺花怜故国，春来萝薜满青山。
浮沈岁月空高枕，历落风尘且闭关。东望石闾仙气满，欲寻瑶草驻红颜。
白苇黄榆玉塞秋，将军新试锦貂裘。莲花吐剑军声壮，明月惊弦敌骑愁。
画地常开风后阵，解鞍独饮月支头。班生故是文章裔，投笔如今号虎侯。
离合相看一怆神，百年宠辱梦中身。无将建业秋江水，不及长安绮陌尘。
天畔文星珠斗近，座中时雨绛帷春。应知煖席无多暇，乂奉徵书入紫宸。
诸生祖帐拥离颜，云际飞凫不可攀。万里天悬琼岛月，三秋人住谷城山。
梅花北岭通闽路，海水南头望汉关。此日鲛人愁正极，因君欲见去珠还。
岭南仙尉朝天去，两袖清风匹马催。菊酒长亭须惜别，刺桐花畔待君回。
三年桴鼓寝疆封，赞政河阳花更浓。烂熳仙桃春色蚤，更看城锦媚芙蓉。
香尉朝天去马催，担头书剑映朝晖。离亭一阕阳关曲，射鸭堂空忆主回。
灯前小语背流苏，偷看封章就也无。花外日高屏扇掩，府中未省有啼乌。
新采雷鸣寄草堂，未开先作满林香。囊裁白绢封三印，芽茁黄金露一枪。
斗处连场誇得隽，烹时比屋散分尝。睡魔渴病俱消却，欲报惭无织女章。
钓得鲂鱼碧浪中，远烦分惠到吴东。汉江缩项本同调，松水细鳞斯下风。
鳍鬣乱欺林笋绿，腹腴微带法糟红。珍藏不敢成私享，留待先祠荐麦同。
珰焰弥天震九阍，剪除榛棘扫乾坤。百年养士思先帝，一诏求贤拜至尊。
臣本草茅常引领，人非木石尽衔恩。鱼盐版筑风云气，洒涕重招楚泽魂。
南坞新秋谷正花，步从真侣入烟霞。山林重过将军宅，天汉初回奉使槎。
满地江湖身是客，终宵风雨梦还家。十年为说灯前事，却望青云路转赊。
四明南望水云宽，振锡都忘道路难。潮白小江过九堰，天清大海望三韩。
频伽声落秋林晚，舍利光腾古塔寒。佛地遍游归及蚤，慈闱鹤发久凭栏。
薰风金殿晓生凉，紫诰新颁出尚方。傍日捧来云欲动，自天题处墨犹香。
千年雨露沾华梵，一代文章迈汉唐。报答君恩知有地，函经惟祝寿无疆。
王谢溪山擅一州，送君重感昔年游。白云流水荒城晚，黄叶空林古寺秋。
归路先经神禹穴，旧题多在偃王州。却惭不及秦淮水，去逐东行月夜舟。
毳袍归路北风寒，白首趋朝懒拜官。车上尘来天欲暝，船头月落夜初阑。
故园举目盘龙汇，往事伤心唳鹤滩。留得墨庄春意在，看花不必到长安。
使君清白旧传家，夔府之官不惮赊。蛇势中流开八阵，猿声午夜落三巴。
苍童不治庭前草，紫马时看陌上花。恋阙丹心知更切，定依南斗望京华。
支许三生是旧游，远征何必动新愁。健儿跽进葡萄渌，宛马骄嘶苜蓿秋。
雪外屯兵开鹤阵，月中飞箭落旌头。要知别后相思处，但看长淮日夜流。
沈沈莲漏滴初乾，忽忽天涯岁又阑。贝叶读残香篆尽，梅花吹断角声寒。
旧文每许閒人录，新句宁容俗眼看。共喜太平林下客，暮年生计托蒲团。
越城烟树晓苍苍，岁晏征车驿路长。禹穴书存怀太史，曹娥碑断吊中郎。
归鸦半带江云黑，佳菊都随野草黄。正是丛林摇落际，天台末叶好流芳。
骢马使君前建守，仁恩十载两回施。武夷山下棠千树，尽是张公去后思。
苍茫五岭半烽烟，幕府欢声露布传。沧海几年徵弩士，番禺诸将会戈船。
军储邕筦宵偏急，杀气卢城秋可怜。忆尔登楼长啸后，曼胡缨自曳江天。
绿树鸣蝉尽日闻，炉香绕篆气氤氲。羁怀多少关心事，遥隔天南万里云。
天涯何处不为家，渐见东风换物华。开径却惭非蒋诩，谈经真喜得侯芭。
云移双阙来新月，雪霁千门集暝鸦。容易他乡成酩酊，灯前犹自问梅花。
二月群芳尚未花，独怜仙草已抽芽。风传紫禁香初远，月到瑶阶影未斜。
泉石故知惭小草，江湖何处寄瑶华。祗应待到重阳日，犹有馀香共菊誇。
故人交谊重南金，画省风流许重寻。千里云宵违比翼，十年江汉阻知音。
祥鸾自合归阿阁，倦鸟惟思返故林。多谢北堂今夜月，后来应照我遐心。
水苍为佩锦为袪，长照天家白玉除。北阙早年仍听履，东门今日已悬车。
尊前绿绮风吹断，望里丹梯画不如。此去若逢关令尹，好将道德著成书。
宝炬光中夜漏深，万行珠树肃萧森。阳回左个迎雕辇，人在东坛整玉簪。
伐木尚怜求友义，倾葵偏切侍臣心。悬知扈从归来日，应有文思颂德音。
翘首班行八座尊，清风归去隐三原。为霖望切人心在，调鼎功多国史存。
心远尚怜思魏阙，身閒聊得卧丘园。庭前丛桂高千丈，应是明时雨露繁。
小麦青青大麦柔，榴花开遍殿东头。日长麋鹿惟依辇，波静鱼龙不负舟。
家国有贤天所鉴，生灵无事我何求。堪嗟汉武神仙意，误却当年尚未休。
十年身已到璇霄，开閤犹闻引下僚。玄圃会须呈璞玉，终南当复赋梅条。
人才孰可追三代，文字君应叹六朝。试问澄江静如练，何如澎湃浙江潮。
一代豪华称戚畹，百龄风骨似神仙。旧闻朱邸邻珍馆，新赐黄封出御筵。
尘榻每缘佳客下，清风还许后生传。欲知箫史酬恩地，惟以忠贞照暮年。
招宝青天碧凤翔，沈香大士坐中央。知君一叶春涛外，遥指莲花出海洋。
圣祖巍巍功德高，曾紬石室笔同操。始终纂述多从故，事业铺张敢谓劳。
丹禁清风传玉漏，瑶阶红日转金鳌。闲来极目钧天上，却忆兰台愧滥叨。
圣主崇儒冠古今，辟雍遥迓宠光临。百年礼乐昭文运，一代仪章着德音。
释菜周旋华衮盛，授经敷畅讲筵深。銮舆一去神游远，乘石苔封杏树阴。
接武青宫列两坊，恩荣兼秩实非常。追陪琐闼春风暖，进讲文华昼景长。
每切葵心倾晓日，竟同蒲质老秋霜。玺书独拜归来后，留与儿孙永不忘。
种来槐树碧森森，高覆茅斋十亩阴。积翠满庭侵缥帙，清风入座濯鸣琴。
盍簪时有衣冠集，闭户不闻车马音。壮志穷经知有待，沉潜须识古人心。
圣主无为致太平，九重欢赏洽舆情。东风大地春如海，午夜星河火作城。
鱼跃鸢飞同化育，农歌社舞荷生成。镐京侍宴荣恩遇，愿效赓歌答圣明。
天仗森森护翠华，从官如雨列簪花。教坊乐舞三千队，灯市楼台十万家。
宝座星回瞻御气，宫壶春煖醉流霞。金吾此夜知无禁，处处笙歌语笑哗。
编茆为屋竹为门，咫尺严城隔市喧。五夜珂声花外散，九霄旗影日边屯。
行寻紫陌添诗兴，坐对高槐注酒尊。自昔市朝多吏隐，不须更羡浣花村。
新颁御敕墨淋漓，白首休官愿不违。岁晏天边孤鹤远，春风林下一人归。
龙河雪色侵行舫，官道梅花照锦衣。明日匡庐重回首，凤城缭绕五云低。
传家久得轩岐秘，嗣世仍存济物心。门对好山啼鸟静，树藏红雨落花深。
清朝洗药过松涧，落日鸣琴坐竹林。我忆沧洲成久别，濯缨何日共幽寻。
蟾宫移得树苍苍，碧盖如云覆草堂。弈世盘根深雨露，四时孤翠老风霜。
琼枝浸月秋无影，金粟含风夜有香。翘首南山应咫尺，早期招隐掇仙芳。
种来嘉树郁苍苍，岁晏浓阴覆草堂。翠滴檐楹春雨暖，秀分书幌午风凉。
封培喜见孙枝茂，庇覆深怀世泽长。千载晋公名未泯，更期弈叶振馀芳。
酾酒旗亭湿别衣，客情如旧世情非。云山渺渺望不极，烟鸟悠悠何处归。
老去故人能有几，乱来后会转应稀。愁心已寄南征雁，千里随君一路飞。
王郎胆气欲吞海，纵酒高阳三十载。千金不惜赠荆卿，双璧持将结朱亥。
去年烽火警榆州，慷慨辞家赴远游。倒捲黄沙擒颉利，轻飞白羽落旄头。
纵横豪气谁能惜，百战功高不收籍。貂裘弊尽还复来，却向秦楼夜吹笛。
我劝王郎休叹嗟，应知人世有张华。吴钩本是连城价，莫使光芒蚀土花。
北风吹雪行人绝，系马长亭与君别。燕姬歌曲易销魂，触得离人转愁切。
一觞满引不须辞，湖海重逢未有期。君看南国花开日，便是长安相忆时。
昔在罗浮两石楼，逢君身著紫云裘。凭虚共对烟霞酌，握手相期访十洲。
一从归卧丹邱里，沧桑几度更寒暑。碧山昨日事遨游，岂知复值同心侣。
承语青霞旧洞天，药栏丹井尚依然。稚川遥寄餐芝诀，鲍靓兼传紫诰篇。
君今东向罗浮去，乘空直上飞云住。为报蒲仙桂父翁，待予共采三花树。
汲水浇花柳贯鱼，草堂巢燕暮春馀。要知开径诛茅意，不为浓阴好读书。
瑶空如水染云光，多属翩翩白面郎。槐市银鞍驰騕袅，藕塘金弹掷鸳鸯。
秾华已放城隅李，新叶将齐陌上桑。总是欢娱无限地，止馀严濑一丝长。
官似太常斋未开，春从廷尉府初回。曲中兰向梁园入，句里花吹庾岭来。
候气此时缇是室，书云何处玉为台。伫闻三署传新咏，已让群公寡和才。
八十六年怀竹居，一真会后定何如。若知真处元无事，连此真名亦破除。
主一何如念一中，念中便是适朋从。若言不著丝毫后，天理昭昭只大公。
秋尽山行日未昏，萦纡林壑隐乾坤。径深黄叶疑无路，岸转清溪别有村。
盘谷纵幽何足羡，辋川虽好未须论。过桥苔藓生岩罅，坐石萝藤挂树根。
老妪蒸藜邀上客，阿翁剥枣引诸生。新茅盖处鸡啼屋，短杖敲时犬吠门。
避地正须营草阁，逢人何用问桃源。不通姓字相宾主，愿子情亲作弟昆。
强虏西来把汉旌，浔阳烽火照江明。朝廷重镇推虞诩，风雨孤臣失杲卿。
战哭几家思旧尹，鬼兵长夜护空城。王师百万知何地，春草春波独怆情。
东海波深玉甲新，浴兰初罢荐奇珍。珧瑶字义何须辨，苏赵于今有几人。
匡月湖烟尚未收，几人此日忆同游。河山剩有霜筠色，云水飘馀桐树秋。
五马重嘶金井畔，三车还拟墨池头。拭眼因缘今古合，一书先报李江州。
列缺光芒五夜中，英魂缥缈梦何穷。夫君客路燕京北，荆妇闺门丽水东。
笑语化成为血泪，恩情藏却在心胸。天荒地老无穷处，列缺光芒五夜中。
瑶池月落暗西天，风满西天泪满前。王母楼前花失影，麻姑洞远夜如年。
云飞杳霭长生景，月朗逍遥不老仙。千古相思在何处，瑶池月落暗西天。
翠水烟笼万里程，跨鸾飞去不归宁。千年风景虽云乐，一段姻缘恨未成。
何处寒炉呼嫂嫂，当年谐老仰卿卿。而今却与夫君别，翠水烟笼万里程。
飞泉微液听无声，点点遥惊泪欲倾。阆苑仙风人似玉，广寒清府雪如琼。
暮云锁断尘缘梦，野水流还织纴情。此恨绵绵终莫尽，飞泉微液听无声。
三宫杳霭梦魂劳，怕听鹃声夜半号。月照心愁深似海，风吹怨恨快如刀。
仙游洞府三千里，老恨青天九万高。却恐久忘花外路，三宫杳霭梦魂劳。
九转丹成白日飞，神仙家法孰能几。玄天幽默无言语，大造胚胎有妙机。
卓立地头人到少，从心年纪古来稀。夜深留月相陪坐，自笑诗翁愿已违。
禀性由来得甚么，令人爱处境如何。露滋雨润仁为地，雪白风清义是柯。
春意自怜莺未觉，粉墙不惹蝶来过。故园寸地虽云窄，个处生香那在多。
曾是罗浮洞里仙，久要情义两茫然。化工自是无私意，音耗何曾有暗传。
名贵贮于金屋里，分该移向玉堂前。欲拈银管修花谱，好把梅花作首篇。
风沉禁院门深锁，香尽金炉觉夜长。声中自有黄金屋，翰苑知是读书郎。
一个蓑衣一个裘，老于江湖一孤舟。沙深水浅傍岩宿，月白风清吹笛游。
数罟任从天外撒，连鳌还是手中谋。瀛洲若问家何在，閒傲烟霞笑五侯。
老饮屠苏渐后人，杯行一手更逡巡。岁占共喜风从丑，春兴还忧雨浃辰。
墙角探梅寒料峭，尊中浮柏味芳醇。醉馀墓道颜犹渥，镜里从知鬓巳银。
自是清时老逸民，浮生阅历五朝人。八年薄宦蒙严谴，廿载深山狎隐沦。
仅保家声无忝旧，幸逢国运复更新。受恩奕世惭何报，努力儿曹早致身。
世俗纷纷竞祝年，新持七戒独澄然。小窗读易昼常静，短榻凝神宵不眠。
爱爇名香留宿火，閒烹庭雪代清泉。知君自有逍遥诀，懒读南华第一编。
石城铁城不可猜，长江东逝打城回。若教道德为城郭，天险还应飞不来。
轮回莫是窥天窄，苏子德云之再来。二老只随归大化，空留渣滓妙高台。
早时海国看除目，晏岁云霄已罢官。宦后急流谁退勇，曲中行路古来难。
春盘入菜贫堪供，社酒含椒醉不寒。今日可能相共否，野夫园竹甚平安。
几回三笑度溪风，话尽仙羊恨转蓬。桂树折残天地老，花砖踏碎水云空。
幸将短发皈黄面，定有遗文化白虹。狮子独怜头尚在，雁声愁断大关东。
斑尾绀晴百兽逃，晓风寒月下临皋。皋比谁赠霜台客，独对南山万仞高。
岷山渭水惯同游，暂向东亭系客驺。万里孤鸿又南去，一樽相对灞陵秋。
一夜云生雨有馀，庭槐夜竹共清虚。坐来俗客何曾到，独对青山好读书。
江上新园一段清，雨馀偏爱踏莎行。年年马上风尘表，回首天涯是此情。
八骏西游何处踪，白头僧老记曾逢。云边羽盖擎仙掌，树里楼船驾海龙。
日下晚山投宿雁，烟迷秋浦渡寒钟。红莲似抱美人恨，愁倚霜风憔悴容。
山光翠叠老龙鳞，故国遗墟草自新。世事尽随伊阙水，行人独踏汉宫尘。
北邙高冢元无主，金谷残花不系春。却恐杜鹃今再至，天津桥上客伤神。
春湿蒸云雨欲丝，飘飘游子别离时。愁看陌上青青草，送尽行人总不知。
买园全隔市尘侵，灌溉从人笑汉阴。风景别来长在眼，不须图画看山林。
风卷秋阴放晚晴，到门不见主相迎。更无好兴题凡鸟，祗对青童说姓名。
炮烙烟生醢鄂侯，人心天命已归周。如何未入非熊兆，尚向磻溪下直钩。
一片荒凉艮岳峰，竹枝歌罢寝园空。不知龙驾归何处，閒却棠梨一树红。
江云绀绿夕阳边，江水空明海气连。一点远帆如白鸟，数声急鼓隔苍烟。
浔阳九派疑无地，庐阜千峰直造天。清夜开樽酹司马，琵琶亭下月当船。
达观万象付评量，事遇成全又不长。井邑繁华龙斗野，池台歌舞鹿游场。
人情正好生离别，花艳方新遇折伤。郊外行春风雨至，达观万象付评量。
望里钟山拥翠螺，金陵道上又经过。韶华信比当时盛，亲旧原非向日多。
紫陌尘飞金勒骑，红楼酒醉玉人歌。独怜卞壸名忠节，汗竹千年耿不磨。
昔时过此雪晴天，今到池阳雪满船。两岁客途忙易老，九华山色美如仙。
朱轓联盖迎沙际，黄帽停篙舣石边。自拥竹炉篷下坐，风灯动影照无眠。
报应随心理最真，枢机为主此为宾。杀蛇曾作国中相，度蚁当魁天下人。
然火请君先入瓮，出门无验莫容身。快寻善恶源头看，报应随心理最真。
佐汉成功又定储，全身远害类吾儒。也知豪杰天生世，未必黄公授素书。
新人颜色美如花，旧妇携儿今到家。闺中同骂郎轻薄，何不当初等候些。
云窍日光红散缕，山根雾气白浮烟。黄州地暖如春半，不道今朝腊月天。
浊醪杯面涨桃花，雪后阳春满一槎。醉里若逢年少日，更攀北斗酌流霞。
昆崙山势倚天嵬，弱水千年四下回。花开王母三桃树，云拥周王八骏来。
绿发双鬟白羽裳，?无人识自骑羊。宜时背痒寻仙侣，愿借麻姑指爪长。
丹崖石壁渺冥冥，凰啸鸾歌狎广庭。王子吹笙应有待，相思遥寄赤松苓。
玉树长攀有所思，仙人遥在海之湄。木公醉饮千钟酒，瑶姬齐唱万年词。
蓬莱东望横海水，白波如山几万里。岩前琪树发葱青，遥见仙人綵云里。
麻姑欲过来何迟，手把青都绿玉枝。愿将此物寄南岳，相逢重献万年词。
挑灯乘兴写秋芳，寄与幽人晚节香。栗里尚遗三径在，何时同子醉重阳。
握手相逢喜未阑，又遮西日上长安。江山千古形空壮，戈甲十年民已残。
路远谁怜行役苦，情深自觉别离难。下车早报平安信，白发高堂泪未乾。
奉天锦诰出黄麻，五色晴云绚紫霞。綵笔承恩香染处，掖垣初日上葵花。
方岳栖迟楚甸安，更推高谊早休官。辞金未道前无震，烂手缘知后有宽。
松径试持新玉杖，荷衣无换旧犀鞶。横塘万树梅花发，一醉长春取次看。
萍水重逢各壮颜，相留十日共乘閒。饮馀浙市新陈酒，阅遍吴城表里山。
远意笑谈频入梦，久惭供奉乍归班。江湖廊庙心犹在，敢厕诸公伯仲间。
曲高谁得似韩娥，曾向尊前几度歌。此夕长安飞一叶，白云寒色满关河。
雪霜头上着精神，留待东风伴主人。香好任教蜂竞入，影清偏称鹤来亲。
有诗有酒成真兴，观水观山胜逸民。一日春光多岁晚，向来深愧宦游身。
寒梅自古占花魁，几处清香在酒杯。玉朵固知留饷客，青皇应亦解怜才。
巡檐共索风前笑，觅句同扳月下回。翠鸟近传消息好，便须调鼎出三台。
江梅开早赏何迟，隔岁知心此赴期。烂醉花前尘事少，狂吟笔底赏音奇。
清香风送来杯面，雪片天教落砚池。自是玉堂风韵好，更添明月在高枝。
春来才见两三花，一夜累累照水涯。风动暗香惊翠羽，月分清影袭乌纱。
心从造化炉边见，色任离骚谱上誇。何处吟筒忽相送，閒身欲傍此为家。
南山春后雪初晴，人对梅花更有情。雅会乐为文字饮，豪吟偏爱雪霜清。
诗家清景看还别，乐部新声恨可平。岁岁不辞开赏约，玉壶载酒此同倾。
十里虹岩走复驯，阿谁知是卧龙身。千年木佛聊同住，五月雷师莫漫嗔。
圣水井头消醉渴，妙峰亭上振衣尘。相期两度隳游劵，却恐山灵笑俗人。
梦里曾陪别墅棋，觉来残月满高枝。久闻说法头争点，翻恨多言舌似锥。
无路自伤狂阮籍，有心难托老要离。明朝又挂孤帆去，水不萧萧歌亦悲。
泉州太守最相知，十载常怀会面迟。喜有清名留海郡，况闻事业重明时。
朝来五马穿花出，雪后孤舟向日移。圣代只今思治理，好将衣食慰黔黎。
拟除凶丑挂征鞍，此日长缨弃等閒。何事苍冥相戏剧，令人羞向望夫山。
宫女如花满道场，时闻杂佩响琳琅。玉龙蟠钏擎仙表，金凤钩鞋踏斗罡。
霍家初拜冠军侯，雀弁胡缨绣臂韝。苜蓿总肥调宛马，鸊鹈新淬出吴钩。
月明青海无传箭，霜冷黄榆乍赐裘。姓字不将麟阁贮，丈夫空作玉关游。
茂苑千门杨柳新，招提啼鸟迟幽人。铢衣香拂春生座，宝塔灯联夜照邻。
聚散一城俱是幻，往来双寺总无因。亦知住世缘犹在，花月能迷静者身。
吴阊何地布黄金，海涌峰头绮殿临。多宝散光摇剑壑，众香和梵出旃林。
笙歌总入声闻道，花月终归止观心。共指点头岩下石，无生曾悟去来今。
暮云过寺覆蘼芜，远树层峦忽有无。绣佛转轮江是锦，龙宫生白月疑珠。
空山激浪僧寮动，旧社传灯客影孤。信宿暂酬丘壑赏，阮生今已在穷途。
芝房桂殿暮氤氲，霄汉归来鹓鹭群。月出脩眉悬碧树，露擎高掌拂朱云。
宫莺入柳飞难见，厩马迷花嘶不闻。尽说宸游多睿藻，远臣唯有诵横汾。
南塘之水水西头，最爱田庐野意幽。浮世百年如昨梦，殊方六月似深秋。
酒醒林下闻啼鸟，老去山中学饭牛。疏懒已无轩冕想，故园归去复何求。
秋帆冲暑过荆扉，喜得山人采药归。青蔓引瓜茅屋小，白花吹稻海田肥。
萧条烟火三家墅，浩荡风尘一布衣。我亦与君同避世，暮年踪迹莫相违。
东吴战斗几时休，老我飘蓬十二秋。剩水残山馀野意，落花飞絮乱春愁。
归田空羡张平子，下泽长怀马少游。倦鸟孤云还自在，几家春雨送归舟。
笑折茱萸宴友朋，艰虞历尽总难胜。酒从此日殊方醉，山向明年故国登。
白露黄花秋冉冉，碧云红树晚层层。仲宣回首思乡切，更觉清霜两鬓增。
喜无车马过柴门，弦诵琅琅竹树村。鱼跃乱流时倚杖，莺啼新绿昼移尊。
长才自有高人识，清事还同野老论。回首故乡春色外，风烟寥落几家存。
懒性长违雨露边，此生何意叹流连。石田茅屋我所适，锦树夕阳秋可怜。
几处村舂来别墅，数声渔唱落晴川。邻家有酒清如玉，不负黄花满意妍。
黄山之南江水西，麦秋天气野阴低。隔溪雨过催花落，绕屋云归伴鹤栖。
涤荡新愁须浊酒，扶持残醉有枯藜。寄来妙句能相忆，那得樽前手共携。
去年今日雨丝丝，犹记登高步屧迟。老境又逢重九节，深情还枉故人诗。
重岩细菊筋骸倦，落木西风鬓发知。赖有好怀相慰藉，主人况是郑当时。
一自洪都别故知，重逢今是四年期。蹉跎两鬓将成雪，只有此心如旧时。
姑射真人玉雪姿，偶陪西母宴瑶池。醉来换却春风面，只有清香似旧时。
醉梦支离苦未真，天南回首自知津。流年有闰黄杨退，甘露无羹白发新。
安分不须惊宠辱，非才何以答君亲。白沙烟水罗浮月，便合相从早结邻。
诗礼相传在鲤庭，儒家元不羡金籯。人言幼小须勤学，况尔如今渐长成。
仓麓云侵古渡头，前山影带碧波浮。歌声何处迎归客，风度牛羊一笛秋。
曾叩中天虎豹关，遥瞻华盖觐天颜。春风綵笔金銮殿，晓日宫花玉笋班。
兵甲十年为客久，楼船五月侍亲还。明年骢马来南国，肯访茆茨过此山。
登高曾约帝京楼，九日黄花各自秋。明月相关今夜梦，白云同寄故园愁。
征夫塞上功何晚，代马霜前嘶未休。官舍寂寥应抚剑，更将尺素问淹留。
有客乘骢蜀道行，江天秋色动双旌。巴山水月和烟照，剑阁云霞映日明。
金屋承恩事已非，玉颜憔悴度春晖。无因得似宫前柳，时有长条拂御衣。
十载台郎滞尔身，白头重作岭南人。祗缘汲黯忧时切，不信虞翻骨相屯。
蛮中千嶂啼猿里，海畔孤城匹马过。却望泷江更南下，月明双泪听夷歌。
大驾春晴临宝地，钟山翠霭拥金仙。瑶花如雨三千界，紫气成龙五百年。
风送香烟浮衮服，池涵树影拂青天。词臣侍从何多幸，安得诗才似涌泉。
湖上栏干百尺台，台边水殿倚云开。红桥人隔荷花语，玉盌金盘进雪来。
王母宴归西海上，空留青鸟羽参差。黄云苦竹江南霰，独立寒条岁晚时。
尔雅台前竹木疏，明月台前月影孤。试问当年著书者，二台留得此间无。
江上新传李郭舟，鹤汀凫渚羡清游。谁知今雨来千里，似忆佳期渺十洲。
梧竹越山栖綵凤，风云天路引骅骝。相留拟下南州榻，醉里狂歌海月秋。
逢君翻恨识君迟，文彩翩翩白玉姿。笔下蛟龙缠古篆，琴中山水入新诗。
离肠宛转歌三叠，别路殷勤酒一卮。归去因声同社客，芙蓉明月重相思。
云净天空月正高，迢迢良夜遇元宵。蓬莱五凤盘双阙，瀛海三山驾六鳌。
紫陌香尘随宝马，玉楼美酒换金貂。太平乐事知无外，但恨樗材答圣朝。
乘兴閒登万仞山，老禅迎宿纵清谈。灯燃金粟红光灿，座拥青莲宝像涵。
鹤放芝田归静院，龙降秋水伏深潭。终宵月色如明昼，月断前峰锁翠岚。
早承飞檄觐宸旒，又拜麟符镇广州。清气远临蛮草地，文星光动海山楼。
一鞭行马离京国，万姓知名迓郡侯。练带花屏山水郡，几多恩泽为君留。
风暖庭閒昼景沈，焚香默坐鼓瑶琴。七弦雅操胸中出，一曲琅然指下音。
清韵别传仙客意，和声尽见古人心。子期去后今千载，流水高山何处寻。
一种芙蓉独自芳，数枝开向小池傍。妖娆艳色含朝露，寂寞幽容拒晓霜。
西子有怀酣晚节，杨妃无语占秋光。江南九月萧萧雨，醉脸还愁褪晚妆。
旅馆疏窗暑正炎，飞蚊无数恼人眠。成群夜出晴檐下，逐阵雷鸣客枕边。
任是终宵高秉烛，也须微暮略薰烟。乾坤幻化何时息，直待西风九月天。
静夜沈沈月色明，遥瞻南极老人星。祥光分映连牛斗，瑞彩生辉耀丙丁。
永为君王符万岁，式同臣子际千龄。昌图肇运雍熙治，皎皎横河四海宁。
持杯送别思悠悠，行赴科场礼最优。官样文章生笔底，巍然名誉占鳌头。
十年事业成功早，万里鹍鹏得志秋。龙虎台前须宴赉，金花照耀日光浮。
高僧话别忆匆匆，欲写相思意万重。乳水澄弘涵夜月，石门幽胜隐仙踪。
寺深广福应难到，路入杨溪莫易逢。何日乘閒一相访，共听清论说降龙。
几年芹泮共翱翔，奉旨承恩返故乡。鹤发倚门欣具庆，荆华盈树喜联芳。
尚原松菊存三径，乳水才华冠一邦。从此束书归旧隐，会将潜德播馨香。
夜合花边待月来，宫中郤辘响春雷。笙调恨谱参差度，锦织愁纹宛转回。
楼上绿珠知报主，座中红拂解怜才。伤心两炬绯罗烛，吹作银荷叶下灰。
为雨为云事两难，蕙心兰质易摧残。筝移锦柱秋先断，漏滴铜壶夜不干。
罗幕有香莺梦暖，绮窗无月雁声寒。芙蓉一树金塘外，只有芳卿独自看。
油壁香车几度来，赤阑桥畔起惊雷。梦随暮雨阳台去，愁踏春波洛浦回。
青鸟衔书通密意，彩鸾留咏惜奇才。苦心一寸如红烛，总遣烧残未作灰。
香烬金猊烛散风，月沉西岭水流东。云迷洛浦人何处，柳暗章台路不通。
远岫似凝眉上翠，守宫犹染臂间红。凄凉往事休重省，十载游踪叹转蓬。
为雨为云无定踪，半衾幽恨数声钟。弦于离绪同时断，墨与啼痕一样浓。
无复芳心含豆蔻，空将薄命委芙蓉。西邻只在高楼畔，似隔天台路几重。
雄才雅望拜郎官，自信清时际会难。晓日鸣珂辞北阙，秋风驱骑入高安。
政声喜共弦歌作，惠泽能令士庶欢。千里筠阳重回首，一缄颙望托飞翰。
肘后悬壶出楚畿，行寻灵药报春晖。曾过庐岳观仙杏，又向罗浮振羽衣。
秋色乍听孤雁度，乡心有逐片云飞。登堂何物供瑶席，携得苏家橘子归。
退院残钟日易斜，维摩饭罢坐邻家。双飞蛱蝶过墙去，闲却一园诸葛花。
风雨当门自有秋，豆花蟋蟀各为谋。落星古道晨驱雁，举火新畬夜饭牛。
不近郭城催就稼，因留山水数登楼。笛声从此参差甚，容易月明人尽愁。
碧磴重阴长古苔，孤亭日影见层台。石城对岸千松合，铁锁当门一水来。
不夜车驺云外过，临春香草雨中开。江冥人去芜城远，潮打空山岁岁回。
与尔千峰共闭门，吴山越水旧西园。秋风瑟瑟津梁远，天宇冥冥雁羽翻。
七尺须眉三寸舌，十年哀乐一家言。阮生不耐穷途哭，风雨摊书怀士元。
不见二豪谁与游，髯张入地伴长丘。湖山洵美人何许，生死难忘梦在舟。
诗冢莫寻青草宿，钓矶依旧白蘋秋。清苕百里将双泪，老眼西风独横流。
把酒青回江上峰，净筵分供玉芙蓉。凉从鸠署秋声起，暑避乌台霜气浓。
海内何人能附骥，江南有客旧登龙。艰难往事那堪数，惜别衔恩意万重。
楼阁凌空势不群，万家烟树望中分。杯摇河汉南山色，剑倚崆峒北斗文。
海气散为三伏雨，天风吹落九华云。芙蓉采得堪谁赠，醉倚雕栏到日曛。
少年宝马驱长安，燕客酣歌惊二难。季子上书出锦绣，伯氏为郎见羽翰。
官阁赋梅多和句，山川吟眺生烟雾。丹青染就复逃名，紫芝眉宇人争慕。
挥手风尘几十春，花洲洲上晚垂纶。樵西山响来笙鹤，蘧园松影老龙鳞。
华堂朝开云液酒，引觞起舞为君寿。丹诀九还授葛仙，钓隐三朝称渭叟。
别后悠悠渺所思，使来浑不寄新诗。云林一去无多地，风雨相违又许时。
芣苜绿深江路草，枇杷黄尽客窗枝。多情惟有西斋月，曾照清宵醉酒卮。
试笔山窗竹影凉，闲临小字换鹅章。定巢燕子时飞过，带得残花落纸香。
跨鹤仙人冰雪颜，结楼宴坐月中闲。笙声夜响闻天外，桂子秋香落座间。
斜日黄来渔浦树，隔江青度海门山。西风满抱登临兴，携酒何时一往还。
空山孤驿鼓逢逢，明月流辉满大江。水鸟夜寒栖不稳，一双飞影过篷窗。
浪迹烟波薄利名，钓舟长傍酒家横。白鱼青菜桃花饭，不识忧愁过一生。
隔岁梅花也当新，游人不待艳阳辰。欲分牧竖松根石，谁献山杯竹叶春。
啼鸟四郊张野乐，垂虹一道落天绅。才华独有文通富，乘兴题诗索简频。
双璧联翩舞象时，嶷然头角是佳儿。殷勤解出衣珠影，照汝心胸万古奇。
家势文章谁得似，长成功业自然优。福基更比灵台峻，执笏垂鱼心可求。
文韬武略擅时英，亲奉除书下玉京。黄阁才华新黼黻，锦衣人物旧簪缨。
登坛虎卫承恩蚤，射策龙门锡命荣。两浙风尘行处息，九重日月望中明。
雄驱欲问云中骑，保障偏临海上城。横槊吟成朝戏马，运筹奇出夜谈兵。
回天空有潼关梦，报主无由朔漠行。欲问辕门歌吉甫，愿陈威德济苍生。
滁上幽居尽日閒，捲帘面面对青山。烟中树色自远近，天际浮云时往还。
酒醒闻莺过别墅，兴来洗马坐松间。故知吏隐多真率，何日相从一解颜。
破虏忠名万古秋，三分割据百年休。汉臣汉贼痴还慧，何用生儿似仲谋。
鸿名今古并风翔，过化生身一地芳。经纬文章星斗丽，主宾英爽海山光。
四朝俞咈尧还舜，九死荒遐惠更黄。此日瓣香祠下拜，渊珠冈玉共难量。
花名不解作花妍，花似鸡冠像可怜。文帻偏妆丹点蜜，斗鍪再接血痕鲜。
甘陪菊淡偕梅瘦，不惹蜂狂与蝶颠。岁晚朱颜谁更在，寒盟如此共年年。
昔过龙阳感旧枝，石塘今见子离离。清霜寒露催金壳，春雨秋风酿蜜滋。
画舫万笼燕与魏，青林千顷鹿和狮。瑶池可有金丹渴，桃畔栽堪此地移。
御史不贵铁为冠，所贵七窍心孔丹。闭关手持三寸铁，誓死不纳披忠肝。
精诚感激动天听，六龙倏忽旋回銮。舍生臣节不足异，回天力大惊天颜。
追思十六年来事，转危原未易为安。几事破犁谁小犊，失身何惜天几翻。
披肝泣血非无士，百川既决难回澜。东都再见申屠蟠，皇朝屹屹居庸关。
海味江荠漫策勋，污邪霜冷晚收云。酥螯破玉津先溢，膏腹开金酒自醺。
韭瓮久能酸措大，糕盘空自饱将军。从今甘附平南癖，郡柄何妨与判分。
太平触处麦连歧，吹鬓东风又此期。深喜轮台丹诏早，不妨渭水钓竿迟。
漏梅泄柳窥天意，问舍求田敢自遗。把镜朝来还独笑，一春花鸟瘦添诗。
酒盏天教酌五湖，浮沈却笑我非夫。丝桐挂壁今成懒，天地知音敢谓无。
两鬓忽随尘梦改，一腔还照月轮孤。题诗小放风花手，旋制茅根笔可书。
风花醉点个中春，谁与痴人说梦频。问我折衷张太守，而今我亦是痴人。
旧事追惟喜复悲，一生羸马著鞭迟。春来花鸟偏留赏，老去膏肓更莫医。
苏子瞻家真一酒，邵尧夫样打乖诗。同歌同醉同今夕，绝胜长安别后思。
海上竹枝非楚声，壁间科斗是贤名。粤堂东望不知处，惟见白云天际生。
先生归兴定何如，欲向晴窗理蠹鱼。白社有人寻旧约，青山无恙候回车。
儿孙把酒供迟暮，弟子修函问起居。颇忆蓝田登眺迹，诗筒莫遣往来疏。
春来春去总无端，别院沉沉独倚栏。风抑疏花仍怯晚，雨撩纤柳不胜寒。
离情泣向缄中诉，怨色偷从镜里看。咫尺巫阳峰十二，片云还往若为难。
逶迤香阁绕离魂，新旧罗巾总泪痕。拔后菤葹心不死，折来杨柳眼空存。
青苔夜雨淹抛枕，黄鸟春风伴掩门。五十弦中浑是怨，腰肢禁得几朝昏。
韶华本是一般天，不道天公也自偏。世上有钱自有节，客中无酒亦无年。
数茎淡菜寻常饭，一枕轻风自在眠。头发不梳冠不着，更无人到馆庭前。
冠世英雄继世勋，京都丰采孰如君。剑横杀气冲牛斗，戈耀秋光破阵云。
兵甲胸中驰万马，貔貅门下拥千军。麒麟阁上传消息，竹帛名高四海闻。
蚤起新年到客船，人人快活我忧烦。心头塞住连麋哽，眼泪含来当酒吞。
拱手只共天贺节，低头但见雪妆春。亲情骨肉当何处，独倚船窗暗断魂。
水隔江河云隔空，几番离思水云中。乡关日暮知何处，云自西飞水自东。
气宇轩昂大丈夫，世家何愧执金吾。垂勋烨烨昭光烈，威武桓桓振帝都。
万马无声听号令，三军奉法任招呼。圣明昼日来三接，会见康侯赞庙谟。
江东城阙楚江东，几度霜华阅历中。头角已看今日变，衣冠不与旧时同。
乌龙潭上三秋月，白鹭洲边一棹风。归去为家来为国，亲恩难掩主恩隆。
死生离别各天涯，梦里又逢不在家。憔悴玉容无傅粉，半偏云鬓未簪花。
出门迎我悲还喜，入室愁儿怨复嗟。料得英灵知我苦，顾家宁异旧时耶。
词源滚滚逐颓波，洙泗源流更若何。教本一心师道立，化行千里善人多。
束脩不管资囊薄，章甫宁辞老鬓皤。此去赴都当益壮，不徒燕赵写悲歌。
天南天北路悠悠，杖剑南来欲尽头。兰棹拨穿袁渚月，芒鞋踏破谢山秋。
五湖风景归吟兴，三岛云烟放眼收。见说子瞻多汗漫，平生奇绝在兹游。
贾勇休誇六郡雄，提戈东望绿林空。可怜诸将封侯尽，白马青袍向北风。
百战曾经七尺躯，先登亲夺绣蝥弧。知君不用尚书贵，夜夜青天泣灌夫。
父死家亡母自经，可怜形影独娉婷。奁金尽散桥初就，旅榇无归泪辄零。
自分寒流沉白璧，谁从夜月见辎軿。一门三节人间少，安得穹碑与勒铭。
潮遏钱塘王气收，两宫北去竟谁留。褰旗独倡勤王义，当轴曾无负国羞。
幽愤千年遗涕泪，孤忠七日死拘囚。江东十问今犹在，可惜英雄志不酬。
画角传春春意喧，菜盘争巧出高门。无多冻雪留城堞，那有东风下禁垣。
江阁潇疏鸿雁杳，野塘历乱鹭鸥繁。风光入眼颇生兴，策马寻花到远村。
粤江啼尽鹧鸪声，世路偏伤客子情。野水带潮归别浦，峡云含雨过高城。
当时田畯休相避，对面沙鸥莫浪惊。北望亲庭飞鸟尽，溪鳞渚笋正堪烹。
二月烟涛天际来，病怀忧思一登台。湿云屯树莺新到，鸣雨洒江花乱开。
坐浪渔舟终远去，横空隼鸟亦低回。香蘋欲采汀洲远，目断兰桡心更哀。
阆苑十年同会好，沧江千里独栖安。燕台远树春云暗，楚馆繁花昼雨寒。
不分山钟摇梦促，无端海鹤度书难。伤心桂棹风波隔，日晏空歌澧有兰。
野老山云去复归，沧江心事与依微。高天院落风花乱，迟日楼台燕雀飞。
病里岂知人事改，忧来翻念宦情违。春光日日催行棹，草色河边上客衣。
尘世光阴徒草草，林居风物亦菲菲。花间雨湿身常惯，竹里月明人乍稀。
迟日暖薰幽涧草，春云新长北山薇。沧江白鸟知人意，恋恋沙桡故不飞。
锦席秋轩流客觞，阶除迟菊恋年芳。翠条苒苒初经雨，青蕊娟娟欲候霜。
幸为分回供阒寂，空然别去梦寒香。小车如觅东溪路，古屋疏篱是醉乡。
高台寂寞凤悠悠，有客重来此地游。汉水直从天阙绕，钟山欲赴大江流。
英雄漫洒新亭泪，云树犹含故垒愁。壮志正宜鸣盛世，圣人文教似西周。
浴沂刚值暮春天，又辟华堂展寿筵。一道笙歌麟趾并，两阶冠屦豸袍先。
心清自得延年术，官久曾无负郭田。乡里秖今须表正，愿公长作地行仙。
未及稀年勇退藏，年跻大耋更康强。旌旄到处贤声在，杖屦便时野趣长。
观物分明惟道眼，传家珍重是书香。平生最切高山仰，献寿深渐药里妨。
朔吹萧萧万木鸣，胜怀偏称薄寒生。山开一线疑天小，洞隐重岩碍石横。
寺远欲迷归客路，江长时送断鸿声。淹留更醉湖亭酒，莫遣青山笑宦情。
朝踏西坡暮复东，浮踪无定与云同。乘槎可是淹三月，揽辔真成历万峰。
宿雾半开晴带雨，晨暾初出霭分红。宦情肯厌居留久，鴃舌年来语渐通。
中秋佳节今宵是，远驾孤槎客里逢。霁景烟消秋湛湛，晴空月射水溶溶。
白榆花浸银河冷，丹桂香浮玉露浓。犹记当年湖上饮，清光遥映二高峰。
破晓山行露未晞，旌旗缥缈度烟微。醉倾绿醑移时坐，笑对黄花竟日归。
岭徼秋光供胜赏，洞天霞彩送斜晖。相逢幸有南州彦，岂向东篱羡白衣。
雨后春风拂面和，江涵晴日弄微波。一帆烟景侵衣薄，两岸山光入棹多。
行箧怕添新薏苡，故园仍长旧藤萝。十年宦海真成梦，好把宫袍换芰荷。
一竿斜日映帘低，百丈遥牵入贵溪。社日忽惊玄鸟至，春风时听鹧鸪啼。
墟烟渺渺天将暮，江草萋萋路欲迷。越水吴山行渐近，芒鞋到处可攀跻。
悟石轩中竟日留，坐闻仙籁引箜篌。苍烟晴带诸天暮，丹桂香含一壑秋。
醉喜微风生短袂，归看明月浸虚舟。每逢佳景偏多兴，狼藉杯盘夜未收。
倏忽流光春又徂，朝来病骨强支吾。轻烟风飏时高下，细雨云移乍有无。
深竹莺迁帘外语，平湖鸟下镜中呼。景随物换留无计，断送馀生酒一壶。
一片征帆带夕晖，官桥烟柳暮依依。别时红蓼迷江渚，到日黄花满帝畿。
命下喜生毛义檄，梦回惊睹老莱衣。知君才力犹强健，肯向明时暂息机。
江城佳胜在名园，花木逢春各竞妍。鸭绿波光浮丽日，鹅黄柳色弄轻烟。
游人久许携樽过，旧客还容借榻眠。寄语初归东道主，暂时相赏是良缘。
湖上西风锦缆开，晴沙白石水萦回。蓼花洲转河桥曲，落日渔舟荡桨来。
世乱无缘觅一官，区区菽水愧承欢。百年风木悲何极，夜夜皋鱼泣未乾。
庭舍凄凉可若何，哀思不禁发全皤。毛诗字字堪愁我，怪得王裒废蓼莪。
高斋日抱白云眠，竹籁松涛落枕边。赢得樟冈当屋角，虽贫不废买山钱。
却笑年前未挂冠，欲排阊阖献琅玕。于今筮得天山遁，且学诗人咏考槃。
不谒王侯春复春，自栽松菊结为邻。无端习懒翻成癖，怕见闉阇一片尘。
眠花藉草卧看山，岩下幽人镇日閒。犹有流莺閒不得，时时飞舞出林间。
下马金尊酒正匀，啼莺玉箸怨偏新。岂因夜雨多媒妒，揉碎宫前一片春。
并列芙蓉金井头，蒙茏月下笑藏钩。侬家不识生离事，赢得披拳中一筹。
红粉深知只刹那，思修无路證三摩。分明璎珞金针现，一瓣莲花度普陀。
花发津亭几树殷，十千容易醉红颜。江南江北如相忆，只在莺莺燕燕间。
嘈嘈丝管趁游程，不及兴公掷地声。可但熟骚作名士，澧兰沅芷一江情。
古今书赐由中秘，藏在君家百尺楼。奎耀夜晴通户牖，芸香风细散檐幽。
篇章总是天人学，函藏深为释老留。从此黄金不须积，子孙勤读继前脩。
绀宫高涌碧崔嵬，曾是秦皇驻跸来。虎石半销金气尽，翠崖中断剑池开。
岩僧扫月千峰净，山鬼吟风万壑哀。老我登临春已晚，落花吹满讲经台。
天书捧出建章宫，西望金城百二雄。秦地诸王符是玉，汉家使者佩成虹。
关门曙色青云上，陇树秋风紫塞东。君著赐衣行戏彩，归持彤管奏回中。
咏诗较奕弄朱弦，乔婧多才雅可怜。蝉锦尚存亲手迹，幽情留恨步非烟。
车尘冉冉鼓阗阗，九陌花枝助笑妍。彩笔夜光先绮阁，玉壶春色映璚筵。
谁占星聚银屏里，喜借霜威火树前。听罢踏歌元寡和，铁骢归去步非烟。
五斗刘伶不认家，头巾著处打昏鸦。松根白石且眠我，头上青天冯著他。
弦弦相趁不相离，入调频将玉手移。最恨曲终人散后，影分行断各参差。
远别胡天趁稻粱，秋风吹断不成行。夜深独宿江南渚，梦怯黄芦叶上霜。
帝城佳气接烟霞，草色芊芊紫陌斜。霁雪未消双凤阙，春风先入五侯家。
歌钟暗度新丰树，游骑晴骄上苑花。独有扬雄才思逸，应传丽句满京华。
常共鹪鹩守一枝，忽随搏击过天池。当君仗剑西游日，是我登楼北望时。
华岳天青云叶断，葱河风黑雪花垂。白身万里参戎幕，马上题诗最忆谁。
层台屹立楚天西，曙色遥分石径危。玉兔已沈千仞壁，金乌飞上万年枝。
露凝仙掌云犹湿，花覆天坛影渐移。中有长生餐玉者，往来不许世人知。
仙岛依微近紫清，春光淡荡暖云生。乍经树杪和烟湿，轻覆花枝过雨晴。
每日氤氲浮玉殿，常时缥缈护金茎。从龙处处施甘泽，四海讴歌乐治平。
南安太守老东坡，天下能书孰敢过。万里不能携卷去，人间将奈此碑何。
君图茅绍名还久，我笑丰干舌最多。明日肯随陈太史，墨花台上墨花歌。
萍水相逢便眼青，又看离别出都城。北来圣主恩新沐，南去先生道已行。
红落吴江枫叶冷，碧连秦树桂花清。悬知桃李花开处，一道春风直至琼。
一艇溪回带雨轻，断崖千仞入云平。丹枫石壁先祠古，黄叶山椒野史成。
携茗漫尝新汲水，摩碑为检旧题名。偶谈遗事还增感，坐对寒岩别有情。
孤屿潆洄古堞东，溪山胜处着神丛。春浓游屐迷苍雾，月黑渔舟上晚荭。
千载国殇存社鼓，百年劳吏听晨钟。于今谁识城乌夜，羌笛横吹击柝中。
江头杨柳草芊芊，何事临岐更茫然。匹马短衣愁去路，高堂老母望归年。
荒鸡频破沧江梦，鼙鼓犹惊紫塞天。漫把文章论巴蜀，乌蛮落照夜郎烟。
平生雅爱江湖游，金兰之契皆同流。道逢倾盖即如故，诗歌伐木堪相求。
江波濯缨清可掬，湖上乘舟频往复。何年许我社中来，处处鸥盟慰幽独。
公馆凭高得暂停，咨询欲罢见疏星。渌江近绕萧墙过，江外群山晚更青。
倾盖孔程千载后，话交风雨十年前。方敦帝里陈雷睦，遽失张家李郭船。
怅望楚天人去也，相思纸帐梦凄然。乾坤淑气应回泰，打算梅花五百年。
与君发迹同乡省，一榜人中谁更亲。鸾凤无柯并栖息，骅骝得路异沉沦。
关河坐惜仙舟远，湘芷徒牵客梦频。倚待湖南春雨足，馀波还有照此邻。
一梦镛州一恍然，天边龙剑各风烟。林逋放鹤贪耕钓，徐孺冥鸿望偓佺。
瑞应金溪芝似锦，香来玉洞酒如泉。瑶阶兰桂森森发，用里先生达汉前。
问讯湘江贤太守，别来为况近何如。梅花月底裁唐律，柿叶霜前草晋书。
客至但令尊有酒，官清谁问食无鱼。汉庭相业须黄霸，早晚纶音下玉除。
雪消楼瓦鸳鸯暖，太液池香翠波满。春愁如织莺未知，新染鹅黄柳丝短。
美人纤手画双蛾，绣帘捲得春风多。春风开红又开紫，却怕青年逐流水。
高堂偕老穴同藏，阃职名随涧水长。家训不骄亲子女，恩封犹爱布衣裳。
尘埋妇苑庭萱殒，劫尽仙筹冢树苍。抚卷为君声薤露，五常真见白眉郎。
画虎屠龙叹旧图，血书才了凤睛枯。迄今十丈鄱阳水，流尽当年泪点无。
跳出尘埃入玉乡，琼楼深处叩穹苍。繁华总是无根草，宝月方知碧海长。
有处秋声鹤唳语，无愁菩化兔园香。劳君祝我三生句，拭笔犹描紫翠堂。
修佛修仙大道场，脱离地狱即天堂。半千年外生真圣，百万劫中诞玉皇。
人世最怜禽兽苦，龙霄惟有鬼神忙。明明说与君知得，子孝臣忠觅秘方。
万里长桥九节虹，一团暝色转朣胧。原多胜友居天上，更有同人在月中。
剪翠堂前湘竹冷，飞花殿里海棠红。年愁百二吾皇悯，卅载三旋并御风。
才从下里盼中阳，忽踏晶亭看海棠。百子峰头飞凤鹤，九星河里浴鸳鸯。
十天露洒人千劫，万殿香飘玉一床。握手紫仪倾珀水，红云袅袅沸笙簧。
平抟羊角看逍遥，袖拂虹冈万里桥。地涌祥云红鹤舞，天开瑞雨白龙朝。
三吞香溢琪山钵，九奏风生玉陛韶。一种银家堆紫雾，笑称秦女和萧箫。
平搏羊角看逍遥，袖拂虹冈万里桥。地涌祥云红鹤舞，天开瑞雨白龙朝。
三吞香溢琪山钵，九奏风生玉陛韶。一种银家堆紫雾，笑称秦女和萧箫。
江上深清碗上茶，蒙山香味渗卢牙。无馀宿秽留腔臆，没点轻尘上帽纱。
诗就有时寻壁写，酒乾无用向邻赊。莫言民瘼深难药，春到寒枝自放花。
眼底生灵泽已覃，旅怀秋月湛清潭。孤忠自许平生尽，一枕何因白昼酣。
点检世情那下咽，抚摩民瘼不停骖。当官事俨如家事，容不冠缨世世簪。
觥筹方错酒方酣，风送微香远自南。隔浦野禽啼似诉，掠池芳蝶绕如参。
画前有易非虚语，陶后无闻是实谈。道体几人能默契，濂溪天地仿参三。
兴如张翰在莼鲈，愁似三闾屈大夫。桑梓旋开樵父径，梦魂稀到帝王都。
病登山閤思黄鹄，泪洒丘园扫绿芜。群盗不休戎马乱，厌听州郡说飞刍。
四百峰头暂解机，笑将新酒沥斜晖。蝉鸣古树秋悲咽，鹭过溪田雨骤飞。
江上好风催去棹，吴南老父候来徽。飞云此别空为忆，更有何人最振衣。
单车天外访罗浮，四十专城未白头。桑下雉驯嗟鲁令，门前桃盛忆潘侯。
霜帆晓挂寒云断，野旆晴翻古树秋。想到旰江诗兴好，何人同上伟观楼。
山城秋尽一江横，五两牵风拂去旌。暑雨棠阴人共爱，波流帆影月同清。
离筵歌舞花丛散，候骑旌旗雪队迎。到日旰溪逢竹马，只应歌咏伴猿声。
江门祖帐挂寒晖，云绕南天水驿微。好鸟飞花迎画鼓，轻风吹浪湿鎗旗。
模糊晓树含烟出，缥缈霜帆带雨飞。从此罗浮秋寂寞，高轩谁复过柴扉。
鸣琴花县几经年，一梦黄梁隔九泉。三径独存元亮菊，日年谁棹剡溪船。
云迷远汉悲辽鹤，春去空山哭杜鹃。惟有棠阴遗爱在，碑铭会见后人传。
离亭新柳未含烟，谁道春归在客先。侠气尚悬三尺剑，生涯应付五湖船。
闲云片片随孤鹤，芳草茫茫接远天。寄谢百花洲上月，旧游回首一潸然。
高风千古仰商颜，自喜幽栖近九山。短锸每从层巘陟，顷筐长带乱云还。
晴霞煖护金茎紫，晓露香融玉朵殷。辟谷延年端藉此，飘然行簉列仙班。
狼籍残书研几偏，毵毵寒雨北窗前。客心正似泾东老，长在池亭竹树边。
宦游岁月易蹉跎，对景其如感慨何。黄鹤不来仙已去，古楼犹在客重过。
青山远戍寒烟积，芳草平洲夕照多。此日独吟伤往事，长江渺渺水空波。
儿家门前杨柳枝，南来北往折残时。去去青骢都不返，郎行莫再挽青丝。
杨柳千条拂地垂，春风送客妾心悲。谁家年少轻离别，偏把愁声笛里吹。
人间何处觅蓬莱，壶里乾坤日月开。圣主恩深长望阙，杏园春早独登台。
朝看綵服青山秀，夜宴瑶池北斗回。却笑浮名羁汉署，何年携酒对三槐。
何年泰岳峰头石，飞落东溟海上沙。云气抟成丈人影，霞标开出隐侯家。
文华门启日临墀，凤历初陈鹤驾移。卫士分行旗影杂，官僚双引佩声迟。
万年正朔遵先纪，一代规模陋汉仪。海岳又开新泰运，愧无鸿笔颂重熙。
怜君独棹渡黄河，西北山川入雍多。料得到家春未至，马蹄半在雪中过。
几年相忆在京畿，一遇吴门便拂衣。君似舟前夜潮水，才临江口又西归。
海上寻君路半迷，画船如入武陵溪。桥回流出桃花水，应有人家在树西。
风回城阙夜闻笳，水转南桥万柳斜。忽见沙棠舟上月，却令游子怨离家。
自天秉钺控西东，雷迅霜威压世雄。薄伐已褫豺虎魄，先声遂挫犬羊锋。
勿云岭外无宁宇，最幸专城有令公。自是韬戈铭汉石，燕然山上记肤功。
秋榜名联进士科，轻舟同日溯淮河。举头天际云雷迅，挥手人间岁月过。
大府祇今辞满牍，黉宫仍复听升歌。马融绛帐知何似，解榻还嫌礼数多。
肘后名方直百金，越人带下业精深。功多为有江湖迹，世远皆存天地心。
橘叶香浮苏氏井，杏花春蔼董家林。凤楼东畔新堂构，大扁光华众所钦。
少小真如同队鱼，相逢又见白髭须。细询亲旧今谁健，闻说田园半已芜。
勤俭起家还仗子，文章鸣世独惭吾。何年吴下相从去，烟月茫茫渺太湖。
十年消渴梦魂摇，驴背风烟又灞桥。玉露金茎何处问，汉宫秋色正岧峣。
风流二客幸同时，几杖烟霞晚更移。匡阜白莲能共社，会稽林竹旧相期。
丹丘不隔珊瑚井，明月犹通玉液池。扶醉清秋凝望处，西来山色碧参差。
遥望江头彩鹢飞，轻鸥点点暮烟微。心随驿路川原远，目断来鸿信息稀。
天划重湖波淼淼，诗因同调思依依。石尤不谓翻留客，正值思君半掩扉。
一别江干几岁华，纵横彩笔屡生花。菰城夜月怀偏远，桂苑秋风望转赊。
贻我漫同青玉案，逢人休道紫金沙。雕虫祇合居王后，已识长杨重汉家。
消息东南迥不闻，每缘篇咏辄思君。环桥礼乐趋晨旭，两地壶觞隔夕曛。
赤帜先登才独步，白门重聚意俱勤。新诗持赠辉双璧，相忆何如但暮云。
物外丰神玉不如，往来常在太微虚。两都模范归儒彦，天下英才入化枢。
鸣佩彤墀尧日近，横经御幄禹谟俱。奠将芹藻曾承乏，他日书来肯忘予。
独买楼船作虎骑，苍梧惊见凤来仪。逢人若问谁相伴，笑指罗浮月一规。
溪花如绘水如金，澹澹娱人了不禁。却抱槁梧东海去，乾坤何处更知音。
八咏楼前婺女城，一年不听早莺声。登楼误喜青山在，览镜羞添白发明。
故国春风频入梦，异乡啼鸟最关情。愁来更忆王文学，何日东归共结盟。
无诸台下叶初黄，客里相逢值早霜。秋馆醉看仙菊满，禅房坐识雨花香。
别来塞雁江云隔，梦去青山海路长。白发广文凭问讯，门前还有几升堂。
平生用世守遗经，老去真为国典刑。班马文章高汉代，夷夔礼乐重虞廷。
身轻似得长生术，名就犹当未暮龄。人物斗南称第一，他年汗简有馀青。
岭表衣冠几百年，曲江公后更谁贤。早能见道陈编外，晚却游心太古前。
马帐谈经罗俊彦，凤池挥翰待儒仙。须知辅养吾君德，却要伊川在讲筵。
一门圭组羡多贤，仝榜金绯独妙年。归省正逢家庆日，别离须记岁寒天。
南都人物阳秋里，两浙山川节制前。到处疮痍应可念，城西休问泛湖船。
乱离又见腊嘉平，访旧仍同上客行。报国终惭结袜子，出关应慕弃繻生。
涛江水发船如马，雪浦春回柳似城。怀人索句草堂里，南望孤云多远情。
山情屼屼来无已，陡见棱层又此岩。怪石乱垂愁割面，湿云低度欲蒸衫。
如麟堕地空凝想，有竹当楼且免芟。多少好峰藏不住，时穿片影入丛杉。
伊人埋骨已多年，三尺荒丘圮路边。野鸟凄凉啼落日，石麟颠倒卧寒烟。
良平计策今安在，房杜功名亦偶然。吊古欲询何代客，断碑零落独堪怜。
玉堂退直几相从，茗盌薰炉坐晏舂。远别芳洲生杜若，清词秋水出芙蓉。
交情淡爱周公瑾，宦况轻怀邴曼容。问罢起居还就道，渭阳云树思重重。
林泉深处足烟霞，流水寒云八九家。江客帆樯悬网罟，野人篱落带桑麻。
案头墨迹儿临帖，灯下车声妇络纱。待到春风二三月，石垆敲火试新茶。
林屋虚寒半掩扉，野情偏称绿荷衣。柳风乍起燕雏软，梅雨初晴荔子肥。
岁月无情催客老，溪山有意待君归。浮沉世事何须问，好整纶竿坐钓矶。
仙乘黄鹤去千秋，观壮湖南是此楼。山势北来青个个，江流东去碧悠悠。
云随过雁离城市，帆带斜阳傍蓼洲。南望乡关归未得，白头应动倚门愁。
赠君柘弓五石劲，黏贴角端得其正。焦金尺镞柳云笴，雕隼之间唯所命。
此弓本合静氛尘，蜮吹狐跳宁足云。九枝岛下栖妖日，三箭天山定异人。
狼星落地如飘瓦，罢敝六军奔万马。相逢一矢未加遗，岂是楼烦因暗哑。
君之绝射古莫传，蹲甲应居养叔前。试想十方避鸣镝，只听辟历擘鹍弦。
遥怜宝婺鸾栖久，忽睹金陵雁信来。膏泽剩遗桑梓福，转输仍足国家财。
酒醒淮浦西风冷，诗到吴江落叶催。重扫县斋应卧治，长官今有鲁恭才。
贺兰山下阵云横，岂学终军漫请缨。壮士气豪凭虎略，材官谋定取龙城。
旌麾北转无征战，节制西连有重轻。狐岭摩空秋尽色，兔河荡月古来声。
风吹凄断胡笳曲，天与恩威汉塞兵。百将传中谁并驾，两朝功后自完名。
鼎彝入勒当昭代，韦布论交在雅情。尚忆都门共杯酒，也曾义气许狂生。
红尘随地逐征鞍，长听晨钟起著冠。陇树朝云迷古寨，柏台秋雨怅丛兰。
酒倾逆族浑忘醉，琴对知音不浪弹。满路朔风沙草白，绨袍应笑范君寒。
百折飞泉石涧滨，路迷何处是通津。几看霖雨随车辙，似泻天河洗虏尘。
万里边关戎马暗，十年湖海羽书频。九重寤寐思良将，谁是君王梦里人。
忍道并州是故乡，山中松菊意偏长。邮亭解绶过秦岭，春浪移船下武昌。
十载风尘迷辙迹，九边烽火渡沙场。从今罢钓沧洲晚，远水芦花深处藏。
岁云暮矣天涯客，今夕能来慰不眠。坐久依依思远道，气酣往往说当年。
春游吴苑君常惯，雪咏钟山我自怜。惆怅情悰那再得，荆溪漫有酒盈船。
泉公相见即言归，因忆王生住翠微。诗卷或留禅榻畔，酒船还傍钓鱼矶。
春来物色偏愁思，老去人情愿息机。欲折芳馨遗远者，劳心东逐片云飞。
七十年华古所稀，风姿犹自带霜威。谢官已遂悬车志，满路人誇衣锦归。
三径菊松原自好，故乡桑梓倍光辉。赐金散尽无留橐，筐里惟存旧绣衣。
一轺空与越江滨，两见三城物候新。飞盖重逢星是使，镂花剩喜日为人。
尊前小语能惊坐，醉后清歌欲下尘。回忆白云楼上会，相看犹是梦中身。
乍来笑语未春温，又看依依柳断魂。山色半衔青不改，衲衣敝尽黑犹存。
帆随江月呼潮上，酒挂征鞍带雨浑。漫说赵州行脚遍，好参知识是何门。
虚岩缥缈七星开，入望晴云拥翠来。一壑龙门浮日月，千家烟树隐楼台。
石悬片乳擎珠雨，风送飞花落酒杯。不必凌空听凤曲，人间亦自有蓬莱。
放舸寒江未拟回，千家烟树隐楼台。片云红似镜中出，列岫青从峡里来。
华发漫从游子兴，清尊偏向故人开。梅花已报春消息，双屐能忘印绿苔。
忆自南归岁两徂，避喧时复问浮屠。春深岩岫云常湿，病卧柴门客渐无。
笛里梅花虚倚听，愁中竹叶且酣呼。怀人千里琪坛夜，梦断湖山片月孤。
城上巍巍第一楼，楼前山水胜南州。隔窗千岭当樽尽，捲幔双江入槛流。
灯火少年空白首，酒杯长夏有清秋。高阳家宴交亲并，一醉暝烟散百忧。
吴城东头八十里，玉山青插娄江水。何人秀发山水间，沈生文章妙无比。
清如玉树含秋霜，丽如五色云锦张。琅然天外度灵响，一曲一奏春风香。
春风吹入长安陌，紫陌烟花烂晴色。隋珠赵璧常自珍，乐府词林尽相惜。
生今年才二十余，声名欲与前辈俱。方今四海被皇化，好协雅颂歌唐虞。
千山万山日向脯，哑哑老树愁啼乌。长途迢递人绝迹，奋跃只有黄于菟。
长风飕飗震林木，百兽纷披望风伏。霜牙凛凛摧万夫，金镜瞳瞳射双目。
饥来择肉惟熊罴，不更小取豺与狸。田家黄犊要耕种，又肯搏攫夸能为。
如今天关求守备，盖世雄威素称异。举首为城掉尾旌，愿保皇家千万世。
兜罗腻叠香雪温，影逼混沌春无痕。龙精出火玉抽缕，剡楮粘番羞薄昏。
纤华茸茸白云老，双轮敛辍晴留晓。擘开元气纳昆仑，身外乾坤一沤小。
水晶帘幕相间垂，鲛绡掩映光参差。落花成团卷蝴蝶，蹴破东风闲不知。
东风吹尘尘默默，紫麟驼醉华胥国。海桑含绿又千年，走马西陵报消息。
白发萧萧始此来，高楼正倚夕阳台。阑凭南面山都出，梯到上头江大开。
自愧衰翁落迟局，未容民部不深杯。若教却饮天应笑，豪杰眼前安在哉。
地近芳邻笑语闻，青莎翠竹许平分。潮来驱潦浮天地，日落乘舟弄水云。
静听渔歌催进酒，更邀河伯共论文。閒身已署江湖长，剩有烟波可赠君。
郭外清居隔市尘，龙溪水竹是通津。名花已献园中瑞，贺燕兼携掌上人。
三径可能容傲骨，千金犹得买芳邻。当筵奏罢斯乾颂，出谷流莺调转新。
姑射仙人去不还，临风玉雪想容颜。王乔袖有长生术，唤醒冰魂楮墨间。
海月初高瘦影斜，淩寒璀璨吐冰花。一枝悬向高堂上，玉树从来属谢家。
瑶琴世路少知音，赖有梅花独可寻。折取一枝良不俗，小斋亦足伴清吟。
盛唐风雅见遗音，千古斯人何处寻。幸有良工写真意，蹇驴犹似对花吟。
步屧穿林不易逢，幽花细柳自茸茸。阴崖险僻藏深洞，曲径逶迤有秘踪。
鸟雀昼喧依古木，岚霞秋爽散疏松。从知境界红尘隔，别有蓬莱若个峰。
危叶脱枝孤鸟出，两三人镇在虚堂。霜天透彻中开卷，月地铺排处及床。
静极惯修陪鹤礼，吟成新得补心方。不行行便寻溪寺，寒磬声西白藕香。
行李萧萧得代馀，寿人犹识旧牛车。寄来一脉明心事，杲日亭亭副大书。
汉吏循良称父母，时苗不遂物情私。但能留犊要清誉，不念渠怀舐犊悲。
去官留犊记当年，争道沽廉未足贤。自已不能嫌胜已，几人归去汎空船。
秋风黄叶满贫居，遥忆王门独曳裾。闽海几回深寄别，秣陵何事少来书。
玉阶光映五云红，金虎符分百里雄。舞合桑林方闵雨，斤从郢匠自成风。
嘉禾行纪吴年瑞，槜李还收越士功。利器由来盘错试，莫因时事却忡忡。
欲向鸿濛问路迟，海天相遇欲何之。黄金丹诀原非幻，白首禅缘亦自疑。
天地几人能不朽，灵丸一点本相随。与君话到无穷处，不说罗浮即武夷。
百岁才惊三日别，寸心却似千里违。吾怀不尽灯前酒，君意犹加雨后衣。
欲托雁鱼书尺素，还疑形影到柴扉。人生最惜销魂事，几度相思梦里依。
软着丝罗绌裹丸，香风款款透心肝。人间何物传来异，掌上开封墨木乾。
一水红梅凭落叶，百年仙遇喜乘鸾。前生蟾桂今宵月，漫抱阳台作梦看。
已伴光风五十春，兴来此日复清芬。剧怜蓬岛宜仙侣，未信金门有散人。
笑对花间还坐晚，醉忘瓮口更开新。南阳胜景看无尽，留取琅玕赠好因。
谩说莫愁台己古，更看秋夕鹊桥新。惊心牛女何时约，乍眼姮娥此地亲。
经岁灯花刚过漏，隔溪烟柳又逢春。无端斟酌天家事，不道人间亦写真。
丈夫到处是豪游，万卷生涯此担头。道大浑忘天地老，心閒那解利名休。
岩封去去黎侯胜，桃李森森狄圃收。一枕诗成君正别，锦囊端副友生求。
文翰曾经品玉宸，綵毫摇映泮池春。杏坛化雨赏心远，水暖江清寄兴频。
官近故乡风习熟，堂登大雅广陶甄。诸生谩笑阮囊涩，游咏偏多得句新。
一杯喜趁月明酬，如此春光肯负不。灿灿银冰垂绮席，盈盈珠玉映云楼。
景好多开陈世笑，花狂还上老人头。相逢莫浪尊前放，白首今宵几处游。
昔日治郡功推最，卓邵遗风世所钦。古谓圣人皆可学，岂于君子让之深。
荒陬疾苦悬思虑，直道斯民贯古今。化此平遥无巧法，存吾一念至诚心。
黄金台上暮云层，惆怅无媒欠一登。暂敛声光归旧洞，缘萝阴底看阳冰。
南去怜君捧檄劳，秦家内史汉功曹。天开丰镐城为石，江出岷峨雪作涛。
渚下暂邀桓野笛，府中今佩吕虔刀。故人蓟北长相望，尺素春来白雁高。
出郭寻幽避俗尘，相期博雅会兹辰。林深草色迷三径，野旷花飞匝四邻。
贝叶经翻禅钵碎，石台荷喷客觞频。叨陪妙躅恣延赏，共挹天香订夙盟。
菟裘老我可乘蓝，华发萧萧雪满簪。公擅雄才时面北，余依禅偈久宗南。
盈眸绿霭环晴嶂，入望苍烟锁暮岩。欲洗尘氛沁诗骨，一杯清茗话优昙。
筰蛮遮在碧烟丛，浪说车间已画熊。官舍转离孤郡远，家书常隔一年通。
酱分篓叶香消瘴，布纳桐花软贴风。乡思偶停时出郭，闲看调象乱山中。
化鹤归来俯紫氛，所寰仙圣旧纷纷。山将献状时过雨，月作中秋巧障云。
得失此心轻万壑，东南吾党重三君。孰知舌本随年彊，应乞瓢泉一勺分。
萧条城郭似山横，时有风枝泻雪声。稍向北来逢此景，故园应暂缓南征。
苦心虽上少陵坛，细字残檠意万端。庸蜀空悲顾麀急，简书不畏放麑难。
闭门当日终无补，容膝从来觉易安。漫写遗文谁会得，邻鸡接响晓风寒。
几日西风续续吹，昼眠无事梦回迟。强开倦眼宜浇荈，久闭孤怀称苦辞。
寒牖山来供雪意，空园叶落斫霜枝。于今节换无多感，祇是床前戏衮师。
不尽劬劳举国同，盘蔬盂饭托冥鸿。居然问字二妙迹，来访锄经一亩宫。
待客方知鲁悬罄，温书似觅楚遗弓。论文愧我无奇法，隔屋须呼汲古翁。
楠溪锦石大于钱，应笑私贫漫怨天。酒满宁惭孔北海，诗清渐近谢临川。
胜情遗世能如此，妙理传杯自沔然。更唤渔师刺船去，太平岩顶访臞仙。
炎蒸已隔阆风巅，高阁清寒不买钱。林霭横山频泄壑，雨云受日暂烧天。
偶存避世涓彭念，犹被营生釜甑牵。下视沧波流万里，东游空对蜃江船。
性僻真成世见遗，此身泉壑寄支离。曾无禅悦生枯坐，暂借心斋断苦思。
石壁争高沈日急，野禽贪斗返巢迟。暮寒相逐知何意，归去荷衣欲换时。
严亲端笏侍龙旗，爱子相从著綵衣。千里神都瞻王气，两淮春水漾晴辉。
兰苕暖近香初动，梅萼寒销雪乍稀。相见承欢调膳处，即看行幕是庭闱。
六龙扶驾拥旌旄，之子从亲岂惮劳。定省常时趋直舍，旨甘随处奉行庖。
春回辇路生瑶草，日照班衣映绛桃。听彻箫韶成九奏，紫垣星拱卿云高。
西麓兴来因独往，客怀秋色两娟娟。白云出岫淡如埽，红藕作花香可怜。
风落晚凉巾不整，草侵危石坐常偏。无因此夜湖边月，共听松阴万壑泉。
匹夫螳怒敢车当，捐殉非因国士偿。万众流芳书不尽，岂图身后姓名香。
年到知非非己频，惭无大力救时迍。诗书仍向青毡旧，冠带聊从白发新。
伏野未谋莘乐稳，登朝难免杞忧臻。东风今日回寒谷，又是浮生一岁春。
欲吊忠魂湘水滨，云雷何意展经纶。难排阊阖空搔首，既堕冰霜枉惜春。
三径未荒糜是友，一编常对蠹为隣。从今耻诵同仇句，惊饵伤弓隐倍真。
胸中五岳讵能平，何日海隅尽息兵。泪尽包胥无国控，途穷阮籍俟河清。
未谙游戏隐朝市，姑学疏狂谢利名。独寐寤歌失弗告，后彫益见岁寒情。
三吴登眺思愀然，今日都忘是几年。元或堪嘲何用解，雌将自守仅求延。
尽知有志书能射，若果无人赠愧鞭。耕雨樵云吾事毕，好凭他手别周旋。
此地春回得气先，凌寒早巳伴青莲。未经剪拜姿偏老，得远烟尘色倍然。
雪后寻芳幽韵合，岩前含笑静香传。趋新不与凡花斗，领袖凡花又一年。
北壑不闻朝市哗，登临每叹日将斜。雄飞巳作三生梦，大厦原非一木叉。
愿效甘贫理松桂，羞从攺节抱琵琶。长歌痛哭知谁是，放脚高山醉即家。
服貌非常世孰亲，空山独往不嫌频。啼鹃或作苌宏血，狡兔谁拚豫让身。
接地洋洋饥可乐，终朝坎坎道奚贫。元黄龙战凋伤尽，莫向尘途复问津。
辟俗膏肓岂钓名，徘徊身世不胜情。榛苓空忆西方美，冰雪徒嗟东郭生。
水逝三湘骚未续，门仍五柳传宜精。唐虞不易巢由介，碧水丹山别样晴。
北窗清景逼黄昏，顾影空怜傲骨存。拂径平添衰草色，盈阶乍补绿苔痕。
秋深淡久陶公梦，夜静香迷楚客魂。遥忆幽人花下坐，频侵衣袂手重扪。
冰霜饱历老岩坳，屈铁乔枝借鹤巢。山月满窗残梦醒，一天凉籁舞潜蛟。
桃叶当年此泛舟，名随子敬著千秋。佳人不遇才人赏，空锁深闺到白头。
绕架琳琅四壁前，翛然门巷似神仙。风驱残热先开径，雨送新凉骤入筵。
三俊联翩飞宛洛，一经憔悴卧幽燕。毋嗟老眼风尘下，赌墅犹能压谢玄。
王生嗜古元成癖，古今图画如山积。壁上时时烟雾飞，案头隐隐生泉石。
吾闻胜国有王蒙，丹青绰有巨然风。幽溪细路已盘曲，烟岚树木何菁葱。
此图珍秘几年所，廉者不求贪不与。知余夙有卧游情，一旦披图便相许。
奚奴捧送神飞翻，山斋赏鉴忘朝餐。焚香再拜谢君赐，照乘明珠未是恩。
承宣三载镇雄藩，一疾胡为隔九原。记我旧曾瞻北斗，哭君今又到南轩。
庙堂美政归公论，岭海苍生感厚恩。精爽不知何处去，声名赫赫著微垣。
入市逢迎傲骨难，逃空放浪野情宽。午窗梦蝶云为榻，春涧饮牛竹作冠。
浊酒无妨邀月饮，古琴未易向人弹。乾坤百态多新巧，白眼将来一幻看。
海上风光鸥占多，烟涛万顷隔虞罗。旧游到处逢鱼叟，拍水长鸣和棹歌。
海底金鸡唱夜阑，扶桑捧出一轮丹。朝朝不是咸池浴，那得常新万古看。
贾船商艚万里通，乘风破浪似飞空。回头笑指楼船锁，袖手虚谈横海功。
官廉徭省雨风调，一钓为生也自饶。欸乃归来汀月白，高歌几曲庆清朝。
自从太古开石室，神功巧设非人力。气通沧海六月寒，风雷不动云常湿。
我来偶尔憩烦襟，顿觉清风生两腋。便欲借鹤凌紫虚，奈此苍生未苏息。
我家住近东山麓，清露兰丛如膏沐。好风披拂来深林，香气袭人端可掬。
我今游宦已多年，回首故山想芳躅。可堪原野草连天，蒿艾蓬萧满人目。
两石屹立白云里，先生高卧坚不起。故人天上握乾符，币聘殷勤亦徒尔。
纷纷谁不附飞龙，独把鱼竿钓烟水。一朝赴召便归来，空使客星占太史。
赤石山前送我船，分携不觉又经年。梦回谁道故乡远，情到那堪别思悬。
辽海关山明夜月，清溪桑梓带寒烟。自惭叨受长城寄，姜被何时得再连。
矗矗峰峦侵碧汉，层层梵宇出红尘。松梢月挂上方晓，山顶花飞下界春。
一带烟波争入望，半空云鹤与为邻。我来不尽登临兴，又逐东风觐紫宸。
绕屋寒芳绝点尘，笑看残雪挽回春。任渠时态姿容好，可似平生节操真。
梦入罗浮香更远，诗成东阁兴偏新。吴公山下清如许，不减西湖放鹤人。
客舍秋来多别思，公家事了是归期。西风古渡帆飞处，落日寒汀雁下时。
莲幕带将新雨露，花村争迓旧旌麾。殷勤尽力苏民瘼，当道何愁不荐推。
阴阴树色暗溪桥，满目春光可自骄。林外风清山霭散，湖边日暖水痕消。
莺啼弱柳如相唤，鹤舞长松不用招。回首凤城三十里，肩舆来往亦飞遥。
独向明时早拂衣，急流勇退古来稀。朝云作雨还山去，暮鸟投林背客飞。
南亩秋深香稻熟，西塘春暖锦鳞肥。黄金台畔频回首，迢递云峰送落晖。
三叠阳关对酒歌，相看无奈别离何。题桥共拟追司马，献玉谁知泣卞和。
野水烟波归路远，故园花竹乐情多。京华更有青云约，回首东风听佩珂。
身游泮水咏菁莪，晚着乌纱耀薜萝。圣世已甘严濑隐，高年未许绛人过。
青山对酒春长在，彩服盈庭乐更多。远寄新诗为君寿，请看铜狄几摩挲。
东风摇曳柳依稀，有客都门赋式微。题柱未酬司马志，还家且着老莱衣。
白云千里关情切，锦鲤三春入馔肥。伫看亨衢堪骋步，一鞭忙着莫相违。
鸿沟分据楚天开，一吒横鞭独上台。濉水漫誇调马去，砀山谁信斩蛇回。
孤城日落寒烟积，古渡人归暮角催。南望长桥莫回首，隔河空见雁飞来。
素馨花发月如烟，一缕香云起暮田。长恨渡头东逝水，年年空送卖花船。
春草萋萋十里铺，石头城外莫愁湖。六朝花柳犹如昨，不见湖边有姓卢。
临春台榭半啼鸦，昔日能堪几丽华。前道只今都是柳，谁人知有后庭花。
艳杀街前游冶装，可怜楼上笑生香。不知帘内看帘外，只道儿郎看女郎。
锦簇星房巧样新，画堂不夜暖生春。琼杯贮露承仙掌，绛幕流霞度暗尘。
艳质交辉风度席，红妆低照月随人。年年此夕陪清燕，倾倒宁辞醉脱巾。
三峡孤帆忆楚兰，丹崖翠壁坠云端。欲将镜里琴中意，巧画裙拖寄姊看。
新月不来灯自照，江天独夜梦频惊。长年自是无归事，未必风波不可行。
白沙翠竹净无尘，岁晚栖迟寂寞滨。小艇系门轻似叶，鲜鳞出水白如银。
儿童笑语能留客，鸥鹭分飞不避人。我亦未除山水癖，载书愿结米家邻。
潞河绿涨冰澌流，红亭叠鼓催行舟。柳丝柔脆未堪折，东风入袂寒飕飕。
青铜钱沽黄米酒，殷勤劝君倾一斗。靖州道路几千程，未卜何时重聚首。
謦欬茫茫杳莫闻，高堂挥涕几晨昏。烝尝敢废如存礼，鞠育难酬罔极恩。
独鹤下时风满树，慈乌啼处月当门。幸承遗泽膺天宠，秪罄丹衷慰九原。
三过王园兴转新，为贪幽景岂关人。苍苔印鹿尤堪赏，古树啼鸦也不嗔。
自有真山当北户，任他流水入西邻。翻骄履道林中竹，总好还沾京洛尘。
前有东山后有徐，慈元风教万年垂。岭南他日传遗事，消得江门几句诗。
一榻尘封退食轩，何来徐孺下陈蕃。不辞剡水三冬棹，岂但平原十日尊。
风月有缘分主客，菊松无恙讯田园。苍茫云树天涯别，雪满高衙有寤言。
我因作宦多江海，汝亦离乡几岁华。细检来书同会面，暂随归梦一还家。
莲开驿舍清风远，柳发河桥别思赊。早晚剑津系舟楫，可能相候夕阳斜。
考室晴开赤县霞，松门不种故侯瓜。老人漫爱长生药，上客惭分富贵花。
云笈不妨供玉女，金枝元自出王家。从兹春暮芳菲后，常籍香光殿岁华。
不用将云寄隐君，隐君山自有閒云。云边若遇陶弘景，莫遣高歌世上闻。
一望黄云接虏尘，年年杨柳不知春。解将白发窥明镜，纵使封侯也误人。
沧江落日黯生愁，枫叶絺花送客舟。莫道酒阑容易别，秋光偏在断桥头。
塔影观空象外求，宁阳亦自有丹邱。诸天宝界浑无相，半夜光芒最上头。
水国人烟浮岛出，山城霞气带江流。千年形胜镇南服，畏垒遗芳碣并留。
凌乱秋光点客衣，孤舟一棹薄言归。渔人解网亭亭立，倦鸟思巢飐飐飞。
竟日青山过眼豁，趁风黄叶去帆微。乘槎莫问严平卜，胜事如今满钓矶。
世态还看一局棋，输赢无定亦非奇。可怜满目伤心处，徒自逢人塞马悲。
紫陌红尘俱客梦，沧江他日是吾私。閒来更悟浮生理，泛梗飘蓬任所之。
泥涂岂为儒冠误，涉世真同行路难。孤剑未曾国士报，枯桐容易向人弹。
飞鸿自觉青霄迥，失雁徒惊冲雨寒。芦苇萧萧秋已暮，卑栖吾愧一枝安。
十年壮志竟成虚，落魄风烟返旧庐。可道相逢无狗监，应知赋就愧相如。
常时丘壑故亡恙，昨日交游今与疏。罗雀人情何必问，蓬蒿三径且教锄。
凭高千古意悠悠，况复风烟是素秋。同社几人今聚散，暂时胜地且夷犹。
峰回翠岫云光满，夜转银河海气流。指点家山聊怅望，可堪别袖更牵愁。
空江薄暮半霏微，送别江头泪满衣。草色有情怜去鹢，柳条无计挽征騑。
几年绛幄谈经旧，一梦青山问字违。见说衡阳归雁好，岭云湘月漫依依。
霜威肃肃净秋旻，微雨山岚远涤屯。喜有王乔重焕舄，更逢叶令接芳尘。
摩挲勒墨留题旧，璀璨挥毫属和新。千古地灵凭杰思，绘山画水不如真。
揽辔郊原问俗行，青山原自昔年盟。玉台遗址情逾恋，厓海平波意转清。
乘月不妨归骑缓，聚星遍映彩凫明。从前太史书云候，看到于今恰遇庚。
征车迢递指苍梧，雪拥骊驹不可呼。湖海一尊怜短鬓，风尘双剑问长途。
帆飞粤峤魂先远，路入湘江竹半枯。不是王孙归去晚，可胜离思满平芜。
叠浪奔流大壑摧，龙门咫尺拟蓬莱。三千界迥乘风入，四百滩长挂雪来。
隘地黄山无俗辙，中天白岳有仙台。跻攀一快平生目，肯作咸阳十日回。
匣底青萍焕陆离，酬知今日愧前期。三朝词赋群公尽，一代文章大老遗。
宇内高名哗北斗，垆头陈迹怅南皮。关情最是娄江色，万树桃花落海湄。
紫气新都间白云，关前晴色望絪缊。谁家片碣无题字，到处名山候勒文。
亭倚太玄空八代，囊携副墨象三坟。何言吉甫偏能颂，手系楼兰粤水濆。
当年横槊气如虹，战血犹殷大海红。七泽戈鋋移小队，三河铙吹候元戎。
营中赋客袁宏俊，幕下诗流杜甫雄。拂袖麒麟成往事，乱山云色卧空同。
十载东山挂梦魂，归从西竺问乾坤。孤悰自寄函三室，大法遥探不二门。
香积饭僧忘岁月，菩提参佛悟晨昏。犹馀慧业差萦念，尺寸毫端万古论。
故人遗帖留残匣，几度临书似旧时。懒拙已忘王卫法，凄凉徒有范张悲。
墨痕尚忆师秦漏，石拓犹闻辨宋螭。今日清斋想奇字，玉楼天上勒新碑。
合溶十里旧桑麻，燕子春来不见家。今日隔江兵火尽，更从何处访桃花。
溶水东流双浦深，溪山几曲称幽寻。从教六纪阶蓂变，不废三秋篱菊吟。
早试青囊留笥记，晚遗缥帙薄籯金。悬知绕席班衣舞，清宴长开锦树林。
一轮月照梅花卷，万点春回铁树枝。欹枕梦魂清彻骨，开窗风味暗投机。
孤山放鹤雪消候，商鼎调羹子熟时。无限可人天意思，穷冬冷处挺丰姿。
年来几度得招寻，拟结茆茨共息心。雨过密林怜旧约，月明翛竹想閒吟。
鹤归似响云中锡，人去空留壁上琴。石火电光非久燄，秪应遗恨暮云深。
避世曾誇管幼安，双穿木榻膝如盘。家馀苦蕺堪尘甑，掌忆明珠悔梦兰。
已识彭殇生是幻，转怜儿女粝同餐。多情最爱西窗月，几度徘徊濯影寒。
牛斗斜横剑气寒，第来泉品让儒酸。道心一掬尘开镜，仙掌孤撑露在盘。
满地江湖悲寂寞，半天猿鹤可平安。匆匆指点山亭上，留得宗风几许般。
三辅风烟傍紫清，征书十道及躬耕。起家杜曲新京兆，入对齐川旧伏生。
箧里残荷留野服，马头斜月引征程。太常不忘玄都观，重问繁桃醉玉笙。
摄瑑江城事已非，宦情原与世情违。归来负郭无田宅，到处寒波有钓矶。
啼鸟似关愁客语，乱云如曳故人衣。知君词笔频年健，几向秋空咏落晖。
三月莺花促别筵，三春离思逐行边。风烟不改卢龙塞，客子今过饮马泉。
乡路半年无雁字，将军诸道有楼船。纷纷家国堪垂涕，君去并州又几年。
西风切切正吹裳，送子河桥不尽觞。黄叶坠阶时听雨，敝裘当晓欲沾裳。
旌门九月寒沙屦，猎火千山入野桑。莫道边庭前路隔，马蹄行处是渔阳。
单于纳款愿称王，更领阏氏入举觞。不是中原浑却备，原来胡马罢腾骧。
宣云节镇秋开市，文武官裨夜射羊。见说近年王太保，白头垂泪拂金疮。
爱弟邻庄意气雄，托将书札及秋风。乍抛渔猎游初薄，才隔池塘梦已工。
狼籍素纨霜杵色，绸缪香露菊花丛。相看两地成追忆，练影云封入望同。
相州城北正黄昏，犹记春衫污酒痕。一自簿书淹墨绶，顿令花月负清樽。
词场七子看前辈，魏帝三台想旧恩。与尔夜深谈转剧，九河风雨暗千门。
忆随仙侣仕瑶京，几度朝回并马行。回首旧游成大梦，燕山吴水不胜情。
出守毗陵岁再更，我时吴苑亦归耕。相逢相别多惆怅，何况泉台隔死生。
春风阳羡百花明，携手张公洞里行。二十年来谁在者，白头挥泪读题名。
三年常守念孤穷，教养雍容有古风。为理无名百年赋，至今赤子颂张公。
日落津亭一别君，数声猿叫不堪闻。明朝回首钱唐路，惟有秋山隔暮云。
数声南雁叫秋烟，路指交河北到天。鸡送边城霜后角，马惊沙碛雪中鞭。
贫来远道亲雄剑，老去长安索俸钱。我已藏名燕市久，相寻休向酒垆前。
满树红霞点绛衣，山门处处袭馀晖。董仙堂下烟初散，司马祠前雨正霏。
啼鸟远从旗市转，疏钟偏逐药船归。北邻喜见南枝早，共引牙盘酌翠微。
衮冕临轩物象熙，周家多士集彤墀。才非贾谊宁须哭，直似刘蕡亦受知。
天䘵云烟浮笔砚，蓬莱日月丽旌旗。敢云身在层霄上，忘却灯窗昔下帷。
桂山奇峭世间无，日日当窗见画图。排去离愁忘岁月，助来吟兴遍江湖。
空岩花木青黄间，叠石莓苔紫翠腴。也被山灵嘲我俗，宁拚半昼狎樵夫。
诏下蓬莱第一宫，琼林与宴九州同。入唇醴酒流霞紫，压帽宫花借杏红。
自是明良千载遇，勿虚图报寸心忠。醉归还向长安道，灯火笙歌玉骆骢。
夫子襟怀莹雪霜，洵宜政事与文章。鸣琴已恊阳春调，飞舄行依日月光。
花县民思今召父，杏园人识旧仙郎。朝阳正尔梧桐盛，枳棘焉能滞凤皇。
晴原夕照到孤庄，落木萧条堪断肠。瓮底空留麦种在，河桥昨夜巳浮霜。
溪上柴门映水关，比邻鹅鸭自知还。老年正坐诗中瘦，尘世惟应病里閒。
醉爱客来仍换酒，梦惊春到强登山。比来肺渴今安否，何日相逢解我颜。
郭西杨柳绿烟多，续续春舟载绮罗。落日千山眉敛黛，清江一曲眼横波。
偶追胜践抛尘虑，坐惜芳华对酒歌。欲赴江南游子意，古原春草恨如何。
画角吹残晓月明，官船挝鼓发彭城。山峰北去青如染，河水东来势若倾。
两岸菰蒲天共远，几家村落屋初成。长歌激烈空怀古，亚父墙头草又生。
喔喔荒鸡唱五更，起瞻北极大星明。佳人捣练秋如水，壮士吹笳月满城。
江海久惭生计拙，干戈深动故园情。尺书望断南来雁，怅惘空令涕泗横。
峰峦清翠高千丈，织女机丝手可攀。万壑云生春冉冉，一溪花落水班班。
人行樵径苍萝里，犬吠谁家绿树间。今日看图怀旧隐，石田茅屋几时还。
客逢佳节每堪嗟，忽遇君来共忆家。醉里他乡今日酒，眼中篱菊去年花。
解吟一老头如雪，学舞双童脸似霞。更忆明年会何处，不知谁复在天涯。
好客评诗过草堂，琴尊留共晚风凉。天边云气不成雨，地上月华浑似霜。
渠碗羹浮芹叶嫩，碧筒酒吸藕花香。明朝别我城西去，水色山光引兴长。
风咽悲笳送夕晖，辕门寂寂令严威。十年骨肉多离别，万里乡关有梦归。
寒雨萧萧冤鬼哭，黄沙漠漠战尘飞。将军肯念苍生苦，早决雌雄在此机。
天风飘忽绩袍轻，两度登临慰客情。疏磬雨催山寺晓，乱帆春放海门晴。
江回铁瓮三吴尽，潮过金陵七泽平。明日别离何处问，断肠烟树漫芜城。
亭午湘帘暑未残，谩劳朱李荐冰盘。须君貌寄庐山障，卧对飞流万尺寒。
红叶西风吹客衣，江边行李立多时。舟师亦解衢人喜，横棹中流歌竹枝。
藻烟布地不须芟，云鸟依人著隐衔。雨歇江干流一裛，风平树杪没孤帆。
冬深蜃岛天长黑，潮入渔汀水不咸。只好钓车聊日计，海门到处斗巉岩。
白绩当年忆胜游，芳尊早暮共登楼。秋风故国张公子，明月双溪沈隐侯。
花气尚怜吟处醉，江声不断别时愁。吴淞水暖鳜鱼美，何日重来泊钓舟。
软风低度碧林温，衣上花香带酒痕。犹记去年寒食过，蹇驴骑出水西门。
宝钿和露压金英，为趁秋光一日成。月殿有人留素影，花林无物称佳名。
携来不觉乡关远，吟罢犹令客梦清。茗盌酒杯皆可意，好将新岁作传生。
眼见横戈靖海洋，仓皇一夕具金汤。乘城顿息千家哭，追寇宁辞七尺僵。
泪堕残碑同岘首，骨留荒冢亦桐乡。忠魂寂寞凭谁吊，凄断悲风撼白杨。
翛然环堵狎烟霞，侠骨禅心度岁华。棐几静雠蝌蚪字，贝函潜转白牛车。
只应竹径延求仲，共许冰壶在兵家。五马数传千里酒，可能长醉碧桃花。
曾同载笔侍蓬莱，文彩煌煌映上台。奉诏又从天上出，驰车还向日边来。
新亭树色连征旆，驿道梅花照酒杯。好为吾皇宣德意，早春先候使车回。
胜游动是十年违，送子还家思欲飞。映郭姑山迎客舫，到门盱水浸渔矶。
霜篱尚及黄花瘦，冬馔无过紫蟹肥。遥想拜亲樽绿满，萍踪应笑向来非。
旌盖风翻塞日光，凯歌声入楚云长。全功自古难平蜀，元老而今又姓方。
四野尽销新战垒，百城还睹旧耕桑。书生笔砚寻常事，几见勋名勒太常。
野日悽悽翳病眸，西风烈烈罕时休。飞腾且被才名误，廓落俄惊岁月遒。
云树空遮千里道，古今不尽夕阳愁。残灯孤馆初闻雁，正自伤魂况值秋。
闭门长绕落花枝，心忆青阳不可期。愁里对惟孤客影，梦中吟是故人诗。
天高自古伤时命，海远从今伤别离。尚有穷途双泪在，临风弹与步兵知。
爱倚东郊水上扉，寂然亡尽此时机。床分鹤影斜当月，酒引荷风静到衣。
性懒不知为计拙，病多方喜所交稀。何时学得城边草，一化流萤便会飞。
夔州府城白帝西，家家楼阁层层梯。冬雪下来不到地，春水生时与树齐。
清江白石女郎神，门外往来祈赛频。风鋋青旗香雨歇，山姜花开瑶草春。
杜鹃花开不著忙，石莲花落却恓惶。垆头酒尽休悬望，裁衣无尺莫思量。
日月馀光照海城，翩然林壑见蜚英。庞公素有遗安业，孺子初无近禄情。
共许良心超族党，旋闻高谊动公卿。承家自少能知节，居富于今善处盈。
金散不移东老志，官閒何负北山盟。也知豺獭怀酬报，为竭涓埃答治平。
宅里旌添华屋润，冠裳荣耀素袍明。千仓万镒空如许，赢得人称长者名。
燕山晴雪照宫袍，车骑东方意气豪。台上千金骐骥骨，池头五色凤凰毛。
深花扬子迷春渡，远树芜城落夜涛。二十四桥人似玉，画筵何处伴挥毫。
大石楼居天大脩，玲珑积翠空中浮。楼下王孙今不见，斜阳输与落軥辀。
郢调谁云客和稀，孔坛风景尚霏微。颜渊岂为贫方乐，蘧瑗能于老觉非。
近代情词多逸响，古来心学有馀辉。太平儒效收公手，浅薄终惭负衮衣。
是非千载若为评，出处当知不异情。仇薛未堪兴礼乐，管商何得擅功名。
饮馀安乐春风暖，梦觉空同夜气清。此境与君能一到，人生方不愧轩缨。
达磨西来无一字，空馀只履西归时。空来空去空家宝，更数他财作甚为。
短楫秋风不暂停，未从江海叹飘零。柬传吉水罗评事，诗咏金川练子宁。
挂笏看山吟甫就，倚蓬扪虱酒初醒。鹑衣未补寒先透，旅况凄凉祇自怜。
精甲横陈大野傍，上公文武并鹰扬。貔貅万队连营出，鱼鸟千群列阵翔。
剑拂天山红日近，旌悬辽海白虹长。功成羽猎仍题赋，不道词人是姓扬。
秣马初辞插箭岭，荷戈又戍受降城。夜阑纵有还乡梦，无奈鸣笳断续声。
静倾山水足清音，一片閒云万里心。拥膝苏门供坐啸，移情东海有鸣琴。
江空野鹤迎风唳，月冷归龙抱石唫。语不惊人真愧我，诸君何以答登临。
天山九月阵云黄，白草斜连古战场。君去不逢李供奉，祇今谁问郭汾阳。
堤上女郎歌大堤，襄阳争唱白铜鞮。可怜杨柳江南色，接翅黄鹂何处栖。
小院虽凉亦祖庭，翠苕行扫石苔青。园垂野果山神供，窗动高吟水鹤听。
村近修篁穿露笋，庵犹一芥聚浮萍。全凭粥饭招龙象，始信名山到处灵。
生平傲骨不随人，宦海飘蓬一任真。欲作比丘还被谤，力辞太守只安贫。
采芝旧圃思庐岳，垂钓青溪忆富春。往昔胜游成远梦，罗浮烟雨几回新。
一年清景渐阑珊，花落东风满地斑。啼鸟也知春已去，绿杨枝上语绵蛮。
高绾螺髻耸翠峰，飞崖泉落玉玲珑。白云掩尽天如水，几朵秀吐秋芙蓉。
道人藏修结萝屋，当檐玉立千竿竹。恍疑此地非人间，未信频来许尘躅。
绀宇琼扉敞独雄，谁人提举玉霄宫。天文北斗遥堪接，地势南溟近可通。
宝勒閒调嘶五马，石桥高跨挹长虹。专城共羡犹青鬓，吹帽何妨任野风。
雨过空庭白昼明，虚斋独坐听流莺。春风不道官衙冷，依旧青青蔓草生。
十日春阴不裹巾，喜看庭际绿苔新。山斋听雨惟高卧，忘却门前问字人。
采莲处处杂菱菰，时或维舟隐岸蒲。人在空中山有蜀，天开岛外镜为湖。
鱼从举网皆堪脍，酒自如泉不用酤。仙侣翩翩移向晚，恍疑身世到蓬壶。
双双蝴堞上花枝，两两前身尽可疑。隐几终朝吾丧我，连床昨夜子为谁。
南飞忽傍三秋雁，老去何妨两鬓丝。脱却樊笼便归去，罗浮山顶又蛾眉。
十二连城淮水泷，州来曾是古名邦。烟收万井月明夜，人坐空山秋满江。
但有梵音存古刹，何须野曲送新腔。忽传有客题诗句，可是鹿门人姓庞。
雄辨先生第一流，向来齐物几时休。错疑吾道非糟粕，尚忆人呼作马牛。
濠上不知鱼是我，梦中谁信蝶为周。何人索得玄珠在，许共逍遥物外游。
秋风此日洒衣裳，楚客惟听棹相将。南极一星朝北斗，五更三点入鹓行。
多病独愁常阒寂，贤声此去有辉光。朝觐从容问幽侧，珍赐还疑出尚方。
亭外毵毵老树斜，粉墙飞过树全遮。天涯剪綵人为日，署里含香玉作花。
同舍岁深寒自恋，试春衣在酒堪赊。相将退食无多暇，何事山阴访戴家。
舞尽琼花片片轻，断肠诸子共飘零。白云封在悬冰鉴，玉署名高自岁星。
何处渔蓑能待我，几回鹤泪忆谈经。不堪更话当年事，徙倚东西一短亭。
晓仗春云拥汉官，忽瞻龙衮欲跻攀。声稀玉漏闻天语，色醉仙桃识圣颜。
万国山呼依北极，两阶干舞肃南蛮。自怜捧日心犹壮，郎署何妨侍从班。
诏选宫人昔奏知，怪来朝讲故迟迟。忽逢丹扆垂裳日，正忆天言罪己时。
先帝初年真圣主，轮台一诏更吾师。微臣旧有千秋鉴，却望调元鼎鼐谁。
江南三月风光好，淑景分明出世间。春水河梁天上渡，夕阳楼阁画中山。
人来茆屋鸡声午，花落疏篱草色閒。何日追寻休沐地，云萝绝壁漫跻攀。
薰风杨柳绿成蹊，村巷无人鸟乱啼。水漫西畴春事歇，草深南浦夕阳低。
经旬卧起门常掩，三径荒芜路欲迷。丘壑经旬时渐少，高居应有醉中题。
云物凄凉接晚晴，西风岩谷暮寒生。山回古寺闻猿断，落叶疏林见客行。
斜日淡依孤岫没，野鸥閒傍钓船横。南游记得湖亭路，白石沧波万里情。
岩谷萧条草树平，万山深雪一人行。望穷寥廓不知夜，独立苍茫无限情。
几处乡关游子梦，半林灯火读书声。琼瑶满地天如海，欲驾灵飙访太清。
清秋江上泛芙蓉，信宿时看雨后峰。还向姑苏城下泊，两三烧烛醉闻钟。
极目浮云与逝波，百年哀乐尽经过。交疏纸上寒暄少，名在人间毁誉多。
衰鬓晚秋临白草，归心长路阻黄河。自知身隐诚难事，因笑徉狂作楚歌。
寒风飒飒夜苍苍，腊月江城卧雪霜。只为食鱼常作客，偶因闻雁又沾裳。
青山梦里行难到，白发愁中镊更长。不见北堂萱草色，忧心那得暂相忘。
世外繁华蝶梦寒，客乡消息问平安。龙文倘忆前朝赐，鸟篆犹传旧日刊。
桑落酒成分宝瓮，桂花香动驻金鞍。贤郎有意承堂构，写得新诗纸上看。
云气蓬莱咫尺间，太平盛观喜开颜。象犀南贡踰银海，骐骥西来度玉关。
多士曾承前席问，将军正奏凯歌还。才华独羡瀛洲客，不数淮南大小山。
黄道天开曙色浮，瀛仙催觐紫云楼。未容四皓归深隐，宁许三闾赋远游。
河汉星辰曕北极，风沙海岛望东州。传家自有康成学，睿览终当彻帝旒。
浮湘孤月下灵渠，牢落残魂伴索居。庚子日斜闻野鸟，端阳沙淈见江鱼。
天高未敢重相问，年少何劳更上书。此去樊城望京国，定从王粲赋归欤。
山墅为防栫棘篱，石田攻苦勾茆茨。宗公敦实贻谋旧，孙子滋华食报迟。
髦士固从农子出，白民因感圣王知。挥毫亦著扶犁手，击壤狂歌乐不支。
代食独怜禾是宝，祈年众幸稼如茨。戴星往驾鸡声早，吟月归鞭马意迟。
啄拨毕逋资腹饱，唤林布谷属心知。宁为若辈赢馀计，聊展先公拜扫支。
入关去作半年游，拜疏归来岂复留。山徙琅琊东武日，门开安里射台秋。
灵威丈人堪共酒，贞白先生不下楼。我亦陪京家渐近，乞君一杖向罗浮。
汉东星转法为官，犹作南音楚客看。海鹤飘零人事异，江枫涕泣主恩宽。
玺书曾借三吴色，羽猎今驱七泽寒。枕上干将堪赠汝，浮云何处望长安。
蓟门萧瑟雁鸿秋，王粲从军事远游。侠客临岐赠匕首，故人把袂问刀头。
龙沙旌闪胡尘断，鹿塞笳鸣汉月流。搔首乾坤俱涕泪，古来国士几封侯。
燕台佳节遇重阳，词客经过共举觞。魏代风流颁菊蕊，汉家故事佩萸囊。
空瞻沆瀣金茎上，漫接烟云石阙旁。不用登临频怅望，暮天鸣雁自成行。
独骑匹马出风埃，尽道儒官得异才。星渚月当鸣瑟处，匡山云绕读书台。
圭璋早为明时用，桃李还从暇日栽。莫道青毡长寂寞，石梁飞瀑好徘徊。
故人家傍青山曲，千树梅花数亩池。愧我昔为三径客，忆君今赋四愁诗。
旅窗月照焚香处，水阁风清染翰时。两地幽怀不同赏，朝簪空自负归期。
梵王宝殿郁重重，万叠烟花绕鹫峰。珠树独栖玄圃鹤，瑶坛长起法池龙。
绣棂虚映江光入，残碣真看野藓封。直北彤云瞻望迥，江湖何用叹萍踪。
君家叔父久登瀛，随侍三年在帝京。学道青编窗下诵，还乡绿酒马头倾。
雪晴关塞犹闻雁，风暖邮亭未啭莺。握手临岐那忍别，阳关频唱第三声。
风雨萧萧古白杨，七哀何处不心伤。魂依越鸟声犹切，泪比鲛人恨更长。
三径旧荒无滜菊，千年遗地有甘棠。莫将交态疑生死，请诵君家自挽章。
半川斜日照寒流，骑马来经古渡头。欲问萧王冰合处，野烟衰草遍汀洲。
紫陌春回雪自消，御沟流水碧迢迢。行人欲赠新杨柳，催唤东风长绿条。
天瓢夜倒雨如麻，晓望川原不见涯。且莫临流羡河伯，试将秋水问南华。
扁舟泛泛欲何之，一似鸳鸯逗浦迟。为问五湖烟月色，得如台上宴王时。
雁荡天台且未堪，春潮能许挂江帆。空山十丈丹厓里，一个痴人一草庵。
老拙元无半寸长，逢君不语只空狂。白头静里焚香坐，长记移舟过溧阳。
春风堂下集诸生，一日能开万古盟。莫道壶浆迎父老，千山飞雪迓行旌。
喜遇王孙笑口开，又将双眼洗黄埃。紫霞杯向三秋酌，茉莉香从百粤来。
山拱朱门成伟观，天生护国总奇才。风光满座催萸菊，一会斯文岂偶哉。
兰芬玉砌日相从，不厌风尘落落踪。署对南山佳气色，客酣春酒好颜容。
趋庭最羡娴经术，寄庑何堪两赁舂。回首蛮烟折杨柳，翩翻公子马如龙。
灵源一派自银河，千古横槎照碧波。玉兔光澄天上魄，金鳞戏跃水中梭。
壮年别去乡心切，清夜追随逸兴多。为问汉廷贤使者，当时胜览竟如何。
千里芳尘骑欲飞，一麾出守别皇闱。看花正爱青春好，剖竹宁论壮志非。
草树周南车下偃，风云蓟北客中违。政成他日承宣对，应有民图写瘦肥。
天临客鬓逢春日，岁逼青阳欲暮辰。云物瑞占周太史，图花巧剪汉宫人。
旅怀尚觉沧洲远，淑气能催白发新。休沐满携仙掌露，恩辉犹带上林春。
侧身忽感岁将换，去国那堪冻未消。凤历一年尘里尽，心旌万里梦中摇。
趋朝恍若陪鹓侣，入社迟应讶海樵。短鬓有怀空对镜，深惭冥鹤自寥寥。
江亭晚色静年芳，皛皛行云浮日光。白首相知犹按剑，青春作伴好还乡。
高车驷马带倾覆，行酒赋诗殊未央。舟楫渺然自此去，海天愁思正茫茫。
五十五年初度日，蹉跎双鬓愧浮生。每缘餐素多惭积，忽念劬劳百感并。
阳至正逢吾代长，龙飞况直海波平。修龄有梦从天锡，不向金丹问九成。
长松县里客重来，旧上层楼安在哉。天地无情经丧乱，溪山有恨起尘埃。
故人半已归黄壤，遗业多怜长绿苔。寂寞湖南烟色晚，坏垣惟见枳花开。
与子连宵对客床，觉来犹听诵琅琅。已看丱角超馀辈，想见成人更老苍。
自昔才华推阮谢，只今述作愧班扬。明朝独上扁舟去，遥望姑苏隔渺茫。
旧时山口说彭家，文献相传岂浪誇。故老百年成梦寐，诸孙今日见才华。
青灯黄卷心逾苦，流水高山意更赊。相送临岐无限思，重来好赋上林花。
弥陀殿侧远公堂，忆昔开山古道场。缁素三千来此会，苍茫禅海一津梁。
学省煌煌映璧奎，诸生冠佩雁行齐。桂香秋老蟾蜍窟，芸席春深燕子泥。
已有才名登阙下，须将勋业继关西。振衣南上京华路，矫首青云百尺梯。
握手蓬门话太玄，如云车骑去飘然。长鸣騄駬燕台上，淡扫蛾眉汉阙前。
是处名山藏彩笔，何人流水和朱弦。花枝烂漫平康下，好趁春风十日眠。
黄门近地接彤云，御笔新除惬素闻。扬子不徒多识字，贾生平日本忧君。
清时谏草看遥入，画省炉烟得细熏。不用临涂悲二鸟，藏心独有李翱文。
画船鸣鼓发官河，共说仙郎此地过。山色遥连吴苑树，雨声微长楚江波。
蒲汀渺渺来鱼艇，柳岸悠悠起棹歌。春日共承恩泽重，风光随处散阳和。
佛阁淩空百尺浮，六鳌曾此负神丘。金身天竺来何日，石塔波罗到几秋。
恒岳烟消通大漠，滹沱风急涌寒流。凭高岂但超尘劫，咫尺彤云是帝州。
子规啼过杨花路，缄泪函情无寄处。君如南浦往来潮，妾似西陵朝暮雨。
当年只恨传金缕，何必相逢成别苦。夜深蜀国十三弦，紫女青皇私自语。
蝶懒莺慵燕自谙，怪来春睡付朝酣。香烟专宠今无敌，屐齿欺红了不惭。
九转丹飞殷七七，再来果莂后三三。含情留得真真影，蹑上吴王八茧蚕。
武王曾此奋天戈，继世其如出狩何。两岸绿杨遮澳水，满汀芳草际黄河。
郝经墓古声名大，潘岳花残岁月多。遮马堤边重回首，紫金山色郁嵯峨。
朝罢归来日未斜，庭前灵鸟噪喳喳。新恩应自天边至，吉兆先将报主家。
扫破烟霞一径通，穹岩十丈玉玲珑。苔痕露积磨崖篆，松影风腾舞涧龙。
梵宇客来黄鹤伴，柴门僧出白云封。山花落尽菩提雨，几杵鲸号送晚风。
街衢巷陌人如蚁，箫鼓弦歌昼似年。着意挽回和气早，地偏东海得春先。
走阁行楼锦绣空，簇花条柳水云东。万家古县笙歌里，十里游人笑语中。
山歌水调唱丰年，渔鼓荷衣舞列仙。红抹额骑飧料马，锦䄡䄖簇采莲船。
阳和元属种桃人，礼乐从头取次新。满路清平歌调起，今年春胜百年春。
五风十雨卜时年，万户千门列绮筵。不捲朱帘楼阁里，堆盘生菜酒如泉。
东风吹雨过南皋，一片晴云捧日高。撑栋架楼人力健，敲金持梵谷声豪。
巨灵护我终成住，乘愿同人岂见劳。不爱繁华爱岑寂，夜寒谁解听松涛。
风流别驾一诗人，几度乘车过渭滨。见说年来劳抚字，冰壶秋月迥无尘。
怜君走马向岐州，我欲留君不我留。银瓮玉醅新酒熟，东篱空负菊花秋。
寒冲孤棹气方严，入座阳和顿觉添。谊重师资真聚萃，年忘少长各鸣谦。
乾坤欲发千秋秘，亥子先开七日占。自恨皋比参侍晚，从前妙义乞重拈。
洁净精微易教严，纷纷未免画蛇添。童蒙初筮真求益，先觉无劳过自谦。
一念慊欺应有辨，六爻凶吉莫徒占。不知未画羲皇意，当下如何信手拈。
伊席高谈立雪严，红炉点后若为添。六阴尽处堪观复，一线生时得益谦。
妙脱陈筌非墨守，直探玄奥是心占。先生象像惺千古，好共吾侪细细拈。
地撼山摇戒炯严，反观无事复何添。已从羑里寻遗迹，更向韦编筮褔谦。
折尽老梅春自到，射余雏鸟气先占。纷纷过眼嗟乌有，硕果甘来喜自拈。
棠树阴阴手自栽，年年春日领春来。道傍芳草无人问，一度东风一度灰。
好去神京奉圣王，休随儿女恋高堂。双藜斜日犹强健，百亩终年足稻粱。
有宠自天皆雨露，无能报国祗纯良。兵权缪与期前美，老拟营丘乐未央。
恨极当时步不前，追随夫婿越江边。双双共入桃花水，化作鸳鸯便是仙。
櫜弓插羽气如虹，白马翩翩过市中。解射飞雕向沙碛，姓名新报建章宫。
春花寂寂夜如年，明月当空惜未圆。歌管昭阳承宠幸，玉颜曾侍象床前。
著霜宫树锦离离，强捲珠帘泪暗垂。欲写愁怀秋叶上，风飘恐被外人知。
羊裘那肯换簪缨，一曲桐江老此生。高节终扶炎汉祚，鱼竿不是钓虚名。
鲛绡翠被鸳鸯枕，残夜寒风逼孤寝。梦见郎君醒莫寻，流苏宝结虚同心。
袍笏荣沾圣主恩，绿槐成市送王孙。较多行李书千卷，何限离情酒一樽。
帆挂薰风移潞渚，城临秋水抵河源。铎声振处天荒破，桃李花开春满门。
千尺长松山馆清，小桥流水净无声。落花啼鸟春风后，野服乌巾独自行。
雪里山茶取次红，白头孀妇哭青风。自从貂虎横行后，十室金钱九室空。
白龙潭古鹊桥虚，取道鸳湖聚戏鱼。那得直逢牛女夕，始教隔巷看停车。
柳姓曾闻赐作杨，垂条飞絮搅人肠。而今一任三眠起，松柏同心绾带长。
新笋抽林与屋齐，乱红飞过画阑西。流莺不管春来去，坐向绿阴深处啼。
桐叶分圭出九重，汉庭使者过金墉。奉藩淮水尊王子，画壤平舆表岳宗。
宫酝欢承黄阁老，玺书恩重紫泥封。柏梁侍宴来须早，策驷长安尚可从。
槐叶阴阴杨柳垂，高斋独坐日斜时。地经积雨多秋竹，鸟惜残花恋故枝。
卧病山城非中酒，旧游洛社总能诗。相从每过扬雄宅，一曲阳春慰所思。
昔年曾共醉兰舟，明月閒情忆旧游。独客荒村空向暮，异乡多病厌逢秋。
残烟野戍闻寒笛，落日枫林见驿楼。为报别来憔悴尽，谩因尊酒更消忧。
珠宫客到夕阳时，西望乡园欲泪垂。芳草不堪多卧病，青山何事又分离。
高原暮火行人尽，积雨长天去雁迟。暂醉一杯乘兴地，对君谁复忆凄其。
忆向西台哭不禁，钳头此日续南音。冰城初筑君先入，剑树犹开我复临。
干弱支天留士气，霜青薙草见臣心。重泉疑隔无多路，预逐香风梦去寻。
铁围重入骨余劖，满国荆茨不可芟。野旷侧身愁短褐，园荒托命失长镵。
三更自啮明茎草，一叶图开弱水帆。欲逗残生竟何事，日来新制稻畦衫。
昔窥东阁怅无因，得使南邦喜见亲。清汉波深龙久卧，碧云天杳凤难驯。
功成名遂升平世，溪泛山游矍铄身。却到锦堂丛桂里，帝台风月自为邻。
却忆吴门濠上居，草堂高阔瞰清虚。青宫旧识尚书履，石室应藏太史书。
开槛海鸥依钓席，移尊山鸟候篮舆。鸿冥凤翥谁堪似，郗桂庄椿庆有馀。
林壑秋高绝点埃，画船载酒对山开。霜明远浦蒹葭老，木落空江鸿雁来。
魏国王孙多丽藻，华阳真逸有仙才。翠微阁下经行处，重为题诗拂紫苔。
唾壶声里出商讴，身在元龙百尺楼。莫对青山谈往事，且容华发系閒愁。
酒杯到手时能醉，尘务撩人梦不休。鸥鹭有盟非一日，烟波随处着扁舟。
笔床茶灶具轻舟，拟向湘江昼夜浮。大块何心令我病，高人从古与天游。
梦思海上蓬莱岛，兴在湖南杜若州。三十八年尘土里，风霜空敝黑貂裘。
不分竹下与松间，牧叟樵夫任往还。忧国泪边空白鬓，登楼眼里有青山。
诗成伏枕聊乘兴，酒对看花暂解颜。世事百年徒役役，那知物外有人閒。
晨起科头坐小斋，纷然寒雀噪空阶。疏疏蒲柳霜先瘁，短短松篁雪半堆。
信口讴吟聊趁韵，见人觞奕也开怀。衰年自觉精神减，何幸君王许赐骸。
残腊无多岁欲更，寒云漠漠拥柴荆。百年能得几时好，两月全无旬日晴。
身似风前蓬半朽，眼如花外雾丛生。远游姑待春前后，且办烟蓑近郭行。
危桥北度日平西，恣意寻幽信马蹄。苍雾林边山近远，青松石上路高低。
草铺长?烟穔板，秧出新针水满畦。多谢有情双野鸟，飞来飞去向人啼。
厓当窈曲更通明，似敞高轩数百楹。玉黍扫空俄复积，石田抛久可曾耕。
蜿蜒神物何年化，黯惨寒云尽日横。老去自怜无记性，两回来往路还生。
寺背城闉客到稀，白云终日锁禅扉。几人冒雪寻僧话，何处凌空有锡飞。
西域路遥惟葬履，南华岁久不传衣。三生石上谁同坐，说着无生忘却归。
来游我尚记孩提，塔顶分明鹳雀栖。法自黄梅传岭外，人从郴水住湘西。
九天月照千江白，一树花开五叶齐。多少古碑遭劫火，姓名何用壁间题。
登台北望俨蒿焄，蓼水庐前紫气殷。妇子蘋蘩长假飨，宫墙俎豆互芳芬。
神峰含日开青嶂，铁岭惊霄冠白云。柏酒椒盘遥献岁，无疆降福自欣欣。
五色云中瑞日光，朝朝休命对宣扬。长摇青佩窥青锁，玉韵亲承拱玉皇。
学得鸦黄萼绿华，商飙馆里不须遮。宝儿锦袖淮南舞，胜却延州十万家。
紫阳小学人谁读，祭酒居然教不行。念念只归官禄上，谩言父母与神明。
乡书曾得共推贤，金榜题名子更先。大尹有才还解组，琐闱无补早归田。
利名风浪都无与，泉石膏肓两不偏。同在故园不相见，闾山辽水思悽然。
清晨起坐小茅堂，万事无关一炷香。展卷细观前圣奥，驰名敢学世人狂。
也知老病年光促，争奈诗书意味长。但愿桑榆粗有得，肯随流俗叹斜阳。
双飞龙剑隔天涯，五夜干将映莫邪。客自西清传起草，人谁东阁代宣麻。
参差玉佩联清汉，突兀金茎驻彩霞。回首长安犹尺五，不堪魂梦到霜笳。
半亩林塘傍郭西，萧萧门巷野烟迷。何期汉使天边至，犹问幽人海上栖。
宫锦光流松菊径，郢歌声绕水云堤。一丘自分甘投老，彩笔多君石上题。
与君曾有十年期，今日真能称往时。天下论才如尔少，匣中看剑喜吾知。
应教翰藻争金石，渐有风猷属鼎彝。旧社李生还并署，春风岐路益相思。
并枝花萼映东楼，夜夜神光烛上头。二陆文章当代盛，两苏情事古人忧。
梦回碧落闻孤唱，清入沧浪有钓舟。泊醉葛溪秋色里，不知山月出还不。
国士门风迈等伦，明经童子艳傍人。文从试席看叉手，书向前生忆等身。
出穴长离光照灼，食牛乳虎胆轮囷。吾衰浪附通门雅，恐与宁馨作后尘。
世道悠悠几日还，上方无剑斩穷奸。跛麟载笔真辞阙，孤鹤乘风欲渡关。
履善自能歌正气，季通端不动愁颜。丈夫惜别非无泪，不向忠臣此日潸。
荒城人倚白云边，不见宸游别殿年。芳草愁迷驰辇道，雨花空落讲经筵。
龙蟠台北开晴螮，鸟下湖南起暮烟。最是长堤杨柳色，无关兴废自依然。
相门有客清如玉，圣世徵贤喜得人。岭海一麾宣宠命，乡园五彩慰慈亲。
星河夜静仙槎稳，江月秋高素练新。去去青春莫虚负，丈夫功业在经纶。
白云飞送上青云，仙子才华信不群。双璧已生烟自润，九苞初振锦成文。
从来豪杰多名世，此去勋劳在致君。廊庙忧民如见问，博施无计愧忠勤。
十年湖海巳蹉跎，百里乡园始一过。先代衣冠遗泽在，同时生聚乱离多。
舟行树里围烟渚，水到门前绕薜萝。尚有诸君当朋好，买邻真欲结云窝。
早春閒得听黄鹂，一卧空山寄所思。白社游踪成独往，朱台名籍与谁期。
斗间望气龙文合，楼上怀人羽盖迟。此日盈虚天莫问，好将消息达希夷。
遄发今晨已后期，亲知远送劝行卮。莺花处处堪留恋，江舸朝朝对别离。
画省几违高卧枕，班衣重整拜宸墀。孤征此际情多少，漫说君王雨露私。
淡交偏向茗香浓，好事全于世俗慵。白发七弦歌牧犊，青山百尺卧元龙。
图书尚带烟岚气，杖履能追鹿豕踪。呼酒夜深曾为我，西园芳露浥芙蓉。
四载甘棠蔽海隅，挂冠端为忆莼鲈。天生一石刘伶酒，帝乞千秋贺鉴湖。
绛帐谁留堂后宴，斑衣共羡府中趋。钱塘夜夜悬明月，桂树仙人本姓吴。
穿榻风流管幼安，东南皋比久登坛。悬书莫易千金字，束带曾轻五斗官。
顶灌醍醐辞曲蘖，门栽桃李并檀栾。每依玉树怀乔荫，祇愧东家未识韩。
天与耆英早放闲，前身疑是白香山。夜翻贝叶参兜率，春入杨枝舞小蛮。
莺粟满庭心未谢，蝇头成帙手重删。年华正待磻溪梦，不数蒲轮聘入关。
晓蹑罡风谒玉晨，珊珊鸣佩出松筠。悬崖透石开丹室，绝巘梯霞历九闉。
飞练垂庭流郁鬯，秉圭高拱俨枫宸。自怜香案前身吏，重挹清都拜舞尘。
平分葛岭绣江春，不煮丹砂甑有尘。大厦万间经腊庇，石泉一勺入年新。
天涯芳草思公子，花县清风望美人。云过苍梧归翼健，尺书珍重托双轮。
秋风半月冷青山，衰草怜君肯往还。正好到门方遇雨，岂知今日始开关。
命妻出拜辞衣敝，勉子供筵讳橐悭。二十年前霄汉气，酒中忘却鬓毛斑。
雨过菖蒲满涧香，石阴苔色上衣裳。清斋候得灵苗气，佳节宜修却老方。
负笈午天无暑汗，挥锄一岁有山粮。鹿门欲问庞公隐，何意逢君寂寞乡。
孤舟此夜泊金陵，月满秋江玉宇澄。隔岸数声何处笛，蓼花深处一渔灯。
夕阳门巷落花频，老去能逢几度春。两日无诗方怪懒，一声啼鸟又催人。
楼外青帘近酒家，莺声巷陌夕阳斜。东风暗地随春去，几日无人来卖花。
出郭来寻野店春，暖风芳草驻游轮。隔墙定是有花处，夹蝶乱飞香扑人。
五侯门馆斗回鸡，呼酒章台日未西。却笑燕姬调醉客，花前争唱白铜鞮。
肯将黎杖负康强，采药寻诗每日忙。庞老尽容吾拜晚，泷冈真托此碑长。
高名岂更垂今日，厚德何惭盖一乡。墓木我来今渐拱，可胜哀泪到淋浪。
黄屋门前缓辔行，上林花映赐衣明。怪来老眼模糊甚，道是寻春杜少陵。
柳眼花腮湿暗添，无边青紫竞秾纤。茂陵谁解相如渴，未赐金茎一滴沾。
濠上花深翡翠楼，楼前白月涌江流。香风两岸笙歌合，夜夜烧灯照客舟。
禁烟将近暖风微，桃李阴阴燕子飞。好向西虹游墅去，薄罗小扇夹纱衣。
春江花月满春烟，夜夜琵琶宿画船。城上乌啼霜又落，紫檀槽暖不成眠。
谁家年少恣春游，翠幄朱旗三橹舟。齐唱棹歌江似沸，黄莺啼杀不回头。
水精小殿玉勾阑，鲸甲风生随处看。四面帘垂常不夜，六铢衣着岂知寒。
翠衿鸟语如鹦鹉，红树花开似牡丹。报道双成娘子到，麻姑有信问平安。
一缄云札早相邀，去听嬴家弄玉箫。台倚凤皇花不谢，车将翡翠路非遥。
夜珠似水鲛人泪，春服如冰织女绡。薤酒千杯未成醉，赤阑桥外上秋潮。
一叶悠悠太华莲，近来弱水亦胜船。春寒不上三珠树，海气尝生五色烟。
金凤矮笺邀翰墨，赤龙小辇载神仙。自从曼倩偷桃后，花已重开今几年。
琴樽几杖静柴门，抱瓮忘机老灌园。不遇曾闻七十说，出关空著五千言。
高云暮色霜前雁，独树孤烟原上村。零落楚兰愁未采，一江风雨泣秋魂。
城上秋风木叶飞，城中思妇捣寒衣。谁怜此夜肠空断，独恨经年戍不归。
声度陇云传玉塞，心随关月到金微。相思更有残机锦，愿逐长安一雁飞。
学士两朝供奉年，上林词赋万人传。一从玉垒长为客，几放金鸡未拟还。
闻道买田临灌口，能忘归马向秦川。五陵他日多豪俊，空望城南尺五天。
落日半江江上峰，岩开面面金芙蓉。何年鬼斧凿天巧，入夏烟花迟客踪。
船锁暮云喧聚缆，石鸣空洞扣悬钟。行边兼得探灵异，适兴何须谷口逢。
洞口玲珑垂玉钟，仙山绛节偶相从。枫林初听蝉声度，银汉倒看峰影重。
呼酒共依丹灶湿，题名应有紫霞封。他时鱼鸟解相忆，不是巫阳云雨踪。
气肃风高万壑秋，振衣千仞陟罗浮。金砂东去遗丹灶，玉液西来醉石楼。
万里蓬瀛俱浪迹，百年天地祇虚舟。萧疏短鬓从吹帽，却笑牛山空泪流。
谁家阿堵点能真，四十馀年不数人。临颖笔端饶气槩，泰和象外妙精神。
閒留我在心千古，老遇君来貌一新。骨相山林今已定，不劳物色向风尘。
赤骥昂昂凌八骏，彩凤翩翩下千仞。日华五色炫文场，锐气三军临笔阵。
且逐行歌杜少陵，宁辞伴食卢怀慎。明年三月桃花红，绕殿春雷一声震。
朝端廿载同供奉，忽漫相逢觉数奇。更喜湘东为邵日，正当衡岳降神时。
酒浮南极银河净，花近重阳王露滋。清世共归三鼎望，佳辰殊惬百年期。
纡金拖紫宁亲日，五十春光亦少年。台彩连朝浮岳麓，奎文旫夜灿星躔。
尊前上寿多罗绮，曲里长生入管弦。家住南山春色蔼，洞门深处即神仙。
官忙刚得夜深眠，除夕它乡更惘然。贫病谩怜犹故态，儿童浪说庆新年。
曾听朝鸡警独眠，午门灯火夜森然。一官此日天涯外，远效华封祝万年。
江阁疏钟恼客眠，俸钱酤酒醉陶然。明朝况是正元节，百岁浮生又一年。
梧桐叶落火西流，君住长安又一秋。莫向边庭思仗剑，书生从古几封侯。
慷慨辞家事北游，黄沙万里使人愁。市中击筑悲歌日，为觅荆卿旧酒楼。
大梦山前片月孤，送君走马入燕都。黄金台上生秋草，犹有当年骏骨无。
十年踪迹遍天涯，散尽黄金满狭斜。庄舄岂能忘越国，莫愁原自属卢家。
孤莺白岳啼衰柳，匹马青楼过落花。日暮思君心独远，片帆江上阻蒹葭。
良人何事滞京华，日醉青楼不顾家。独宿空闺今几载，又惊秋色上蘋花。
故人有约不得遇，道逢二仲开情素。一笑知为莫逆人，无言更得相忘处。
利器何君正慨慷，谢君比玉温且良。看云满座入山雨，对酒清歌落暮湘。
我欲东归挽不住，乡关杳杳迷烟树。君家更在雁峰南，回缄欲寄谁将去。
与君相别重相期，共向丹丘觅紫芝。年年春雨待消息，此路人间或未知。
百年天地小蘧庐，种竹为林与世疏。沧海一星堪是酒，青山二酉尽成书。
葛巾漉后宁辞醉，藜杖钱多不愿馀。白眼沉冥君自爱，苏门长啸意何如。
蚤承徵诏谒承明，归向山中养性灵。潘岳投閒应有赋，伏生垂老尚传经。
池边雨过芹香细，庭下春回草色青。每忆孤桐奏流水，清音曾许鹤同听。
天书重到夜郎西，络绎中官綵仗齐。借箸昨曾邀玉斝，量沙新又拜金泥。
香烧空署彤云覆，酒入华灯晚露低。门外数声箫管动，边风犹记角声凄。
下却征鞍解战袍，敢言铜柱有新劳。一生死万过三载，八阵孤臣已二毛。
蛮岭树深旌旗暗，乱泉风急云霜高。明朝匹马朝天去，尽把梅花付法曹。
驻马殷墟白日寒，少师遗墓久盘桓。空令异代封先及，谁念孤臣涕未乾。
血化千年应是碧，心披七窍总为丹。故宫麦秀知何处，陇草萧萧夕露漙。
古柏无从访锦官，遗祠今始拜衣冠。风云水会鱼应跃，草野庐荒龙尚蟠。
未祚谁嘘遗烬焰，壮图终逐坠星寒。可邻恢复心徒赤，长使英雄泪未乾。
避地那知朝代赊，云中鸡犬自成家。天藏洞里春长在，世异人间发不华。
珠树氤氲留舞鹤，碧桃零乱送飞霞。自邻于役风尘客，辜负罗浮几度花。
路出罗施尽楚关，征裘新度万枫殷。阳回天地犹残雪，域绝西南祇乱山。
鼙鼓又经清浪戍，佩环空梦紫宸班。飞葭总助游人兴，马首崖花次第扳。
画壁雕戈相映鲜，将军曾度此山颠。人亡异代犹名岭，马跃悬崖忽涌泉。
一闪旌旗回汉日，尚留精爽走蛮烟。登祠抚剑长悲吒，万壑天风飒几筵。
万峰遥落暮云低，一醉都门忆解携。大陆沙惊鸿并起，长亭路晚马偏嘶。
林风送暖回吹律，山雪收寒避赠绨。共有探奇金碧约，轩车何事不同西。
阴霾残日锁荒榛，蜀水千年恨未伸。岂为犬羊勤远略，遂令貔虎丧边尘。
魂飘瘴海鸢沉雾，血染箐林草不春。便拟贰师封未得，空劳甄赏意逡巡。
天壤与君分楚越，中秋高坐白沙庵。虽无丝管留人醉，且对沧波与客谈。
桂树何年攀月窟，竹枝今夜唱湖南。外沙子弟通家旧，一一烦君语阿咸。
风流翻入步虚词，南国人称沈亚之。不信缑山辛苦意，只言笙鹤便相随。
裋褐论交岁几更，寥寥双眼为谁明。五云公子才无敌，三省仙郎谏有声。
南国久疏鸿雁字，东山同系薜萝情。衡门两度经秋草，华月空梁梦不成。
羡君此去际芳辰，南浦歌残草色新。供奉再通中禁籍，飞腾不负百年身。
久闻西北驰边报，又道东南备徼巡。廊庙可忧非一事，纳忠元属谏垣臣。
琐闼仙郎冰玉姿，襟怀好似杜拾遗。孤忠时上皂囊疏，馀兴春吟白雪诗。
南国三年行报政，倾城饯送车马盛。几番飞梦绕亲闱，彩衣今喜逢家庆。
春酒高堂何限情，东风引棹上玉京。晓漏还随鹓鹭入，朝阳共听凤凰鸣。
圣皇纳谏同尧舜，山甫之职当补衮。君看千年青史上，惟有忠孝流声远。
炎州万里汉衣冠，六传飞驰夹路看。自昔越裳收翡翠，只今沧海贡琅玕。
旌旗度岭关云散，环佩趋朝朔雪寒。两省近臣新荐士，尽随春色入长安。
秣陵烟月叹离居，长忆招邀驻笋舆。尘世浮踪难自定，故人欢好已全疏。
寻山寺隐松萝胜，坐竹池涵几席虚。别后此心何所寄，江鸿频展八行书。
朝市山林本异途，公今归去更来无。即看爱日情何限，莫厌春风酒满壶。
天际德星光百里，谁家鸣凤有双雏。故园松竹应相待，霜叶清清节概孤。
阴阴竹树绕山根，石径云深荡北村。无数落花浮水面，尽随鸥鸟到柴门。
钩帘静对千峰月，种药新开五亩园。长日南窗事高卧，漫将风景说桃源。
蓬莱山上白云宫，彷佛仙家遇赤松。岁改不妨瑶草绿，春来又见小桃红。
丹砂曾问容成子，玉液真传白兔翁。欲把青囊与君说，年来万虑巳成空。
锦屏秀色如霞绮，谁结幽亭近夕阳。山势北来连紫极，海波东起浴扶桑。
青莲开处秋云冷，白石歌残午夜长。巳向南窗事高卧，漫将泉石傲羲皇。
火树明时夜色骄，蝶飞照见上吴绡。纱笼引向皇城下，女伴相邀共走桥。
剡藤为簟湘为帘，十幅吴绡更奇绝。罗浮狂客刘世儒，一扫赠我千峰雪。
主人清夜眠其中，羽衣恍惚来相从。参横斗落不知曙，一枝醉抱春朦胧。
似来香气吴绡上，可有钱塘十里无。辋水云烟呈别景，新丰鸡犬认归途。
枕间宗炳游山法，客里长房缩地符。纵是湖光堪入画，不安君在岂成图。
六尺莎阶九尺庐，玄毫白楮任生疏。花前屡泛摈愁酒，架上聊存引睡书。
蕲竹细纹如浪滑，吴绡寒纬似云舒。幽窗一枕腾腾去，炼佛求仙事总虚。
高岗西望产梧桐，仪羽婆娑讶许同。象郡有山皆拱北，凤台无日不朝东。
彩悬苞竹千寻起，云拥扶桑五色笼。并峙云龙终不改，遥看剑阁淬天雄。
清隐台西地位奇，四时佳趣自相宜。秋风萝蔓垂茅屋，春水桃花近竹篱。
劝客小姬歌白苧，遣怀新句写乌丝。相过况有知音在，不用黄金铸子期。
翡翠楼台接建章，西津流出自天潢。金枢隐映王孙草，玉蝀遥连帝女桑。
驻辇到今留御气，扣舷何处溯流光。风林一动云涛起，犹似箫声引凤凰。
耽耽双兽出林形，浮渡湾门内地凭。风撼潮头须吻白，月升海底爪牙明。
舟无蹈尾知常避，人惯如毛探不惊。长啸海天文炳隐，咆哮谁道食盐声。
封疆直接秣陵关，尊酒常怀采石湾。词客留家知郡美，讼人空狱羡官閒。
蛾眉月满秋临水，牛渚烟消晓见山。况是上皇膏泽地，科徭应未扰民间。
相逢不禁泪淋浪，忽讶音来我自伤。一片心肝还日月，五更风雪裹文章。
黄沙随梦归香阁，白水招魂入宝坊。莫为中原难侧足，故将残骨掷龙荒。
空江秋晚忆分违，回首俄闻世事非。异国频年嗟久滞，故乡今日喜重归。
黄花渐发逢新雨，白鸟仍来识旧矶。咫尺对君湖水畔，何当放棹款柴扉。
老人星照昆承水，一夜顽云忽掩光。片纸仙方空入梦，百年诗冢竟流芳。
远游司马曾高览，大隐东方亦善藏。待取东湖碑出后，还将经济问贤郎。
九日移居粤秀台，酒倾玉露共徘徊。黄花已泛三秋菊，白雪重期腊月梅。
节序多裁词客赋，劝酬时酌妙龄杯。参军帽落犹常事，谁伴东山折屐回。
尊开玉树友如云，此夜奎星似有分。愧我坐茅徒奋武，诸公视草并能文。
飞觞花下诗随就，击剑尊前酒易醺。不有李生排闼入，鸿门谁识后将军。
水阁联欢北海尊，一时文酒快同论。林逋未印登山屐，安石徒披就席巾。
白马当筵诗句逸，黄花照眼酒杯新。醉来却忆前宵事，剪烛谈心少一人。
霜天飞雁渡平湖，山铺萧萧四望孤。一曲自歌还自听，数杯谁酌与谁娱。
登高拟蜡游山屐，掩径空烧蓦地炉。遥想岭头梅欲放，知君结伴有林逋。
旧约星岩驾彩虹，漫游羽翼阻秋风。忽惊庾岭梅花白，始解陶金宝树红。
佳赋已知腾阁遇，敝裘宁信阮途穷。年来仗剑朝天去，把臂津头有路通。
皓月清风不可扳，曾携方仲到花间。诗情酒态疑堪赏，署肃台封只往还。
徒使村翁依北斗，枉教孺子过东山。燕来雁去交相错，始识奇逢胜会难。
忆昔相期觅胜游，春风犹滞古虔州。金台桃李生新色，珠海云烟锁旧愁。
白雁空传千里札，清溪谁泛一扁舟。蔷薇久切东山望，几度花开满架头。
绿荫森森雨乍晴，偶从江外返行旌。去时花鸟愁长别，今日琴尊订旧盟。
把臂未论公署事，拂尘先问客边情。东山五岳知游遍，料得山川屐齿轻。
长铗归来岂为鱼，春晖几望白云居。省亲近得阳城教，遗子难忘邺架书。
旅雁去时催客棹，篱花开处待班裾。人文上国多篇咏，却道南山颂不如。
溟渤丝纶一钓航，蓼汀蒲渚寄行藏。孤飞野鹜意同适，近对海鸥机自忘。
座上白眉推独长，镜中黄发羡谁康。撑持吾道千年力，纵到从心也自强。
停策僧家茗椀香，西风扫叶满绳床。官閒每有寻幽赏，静对寒丛开竹房。
何如相见复相违，衰柳江边带夕晖。话到别离心便咽，明年又恐送君归。
忆昔家居溪上村，青山为郭石为门。姻亲赖有朱陈旧，问学谁知道义尊。
君守园林承祖泽，我糜廪禄荷天恩。疏慵若有归田日，世学还须重讨论。
自携琴剑别幽居，魂梦无时绕故庐。访远已知亲谊重，趋朝还念菲才疏。
百年霜露遗先垄，万卷牙签积旧书。归到枫林烦护念，时传消息报何如。
萧条深负峄阳材，裘敝经时笑古台。白雪调高人和寡，青蚨飞去尔归来。
秦庭璧在相如睨，汉日笳清蔡琰回。重拂细尘摩玉轸，一弹还欲进千杯。
金作浮图藏舍利，师僧请出众人观。生天直用时时切，消业回思世世难。
惊眼威神灯外转，彻心悲涕水中寒。病身礼罢空行院，为指芭蕉在药栏。
尉佗城对素馨田，日日香风度画船。十月梅花盈岛屿，二樵云气护神仙。
堪窥载籍兰台里，不惜酣歌锦瑟边。报主实多梁阁老，风流游豫武宗年。
煌煌京雒想君家，十堰淹留桂海涯。新执金吾何所恋，久虚兰室莫长嗟。
鹍弦度曲繁三调，虎帐谈经屈五车。对酒欲期归隐事，碧山何地邵平瓜。
舟中劝学非迂阔，纵有孙吴可奈何。实异处堂安燕雀，虚言梁海有鼋鼍。
枢衡并拥慈元殿，柴市遥闻正气歌。千古兴亡问穷海，几时还见不扬波。
将军不事渔阳掺，伐鼓扬歌朱鹭飞。白马涛边光景发，朱鸢城下捷书归。
天声并作苍山响，日色中悬赤羽辉。燕颔何辞驱雁塞，玉颜春思在金微。
上林缯缴亚枝低，下国烟花晚更迷。女草逢人应绝艳，宾鸿背日不闻嘶。
候残星火虚躔鸟，书度燕支恨牧羝。最是鴂鸣芳易歇，朱颜终觉负春闺。
五车书备隐囊提，一自东游锁舍西。踏踏官街翻积叶，编编私印绝缄泥。
都无关尹逢牛驾，自合庄生惜马蹄。安得结绳归混沌，便便鼓腹树阴低。
芙蓉寂寞蓼花寒，词客翩翩访药栏。身系浮名依阙下，兴怜孤调落毫端。
漏传宫掖因风至，雁度江门带月看。零露瀼瀼清几席，金尊频促待飞翰。
楼阁岧峣接太虚，临风登眺客来初。饥餐玉女青精饭，醉叱仙人白鹿车。
鸑鷟参差云外耸，芙蓉隐映月中疏。知谁姓字登金箓，斋沐清霄谒帝居。
众壁群峰夹路生，百花千竹引人行。螟虫餐叶声疑雨，涧碓翻泉响似更。
春在客中偏易暮，世于方外亦难轻。因思少小瑶华洞，零落他山空复情。
梵王楼阁五云重，缥缈溪山锦绣中。自信庄严非实相，谁知妙有即真空。
莲灯深映禅龛月，花雨纷飞讲席风。笑我忝为方外客，世家应解说三洪。
风雨联镳远送时，高谈雄辨解人颐。知君自有男儿志，肯负平生师友期。
仲父前程日见功，远追祖德尔宜同。从今好笃男儿志，莫负皇天降此衷。
伏枕空林积雨开，旋因起色一登台。大清河抱孤城转，长白山邀返照回。
无那嵇生成懒慢，可知陶令赋归来。何人定解浮云意，片影漂摇落酒杯。
木落清河入槛流，平陵月出照床头。开樽自动青云色，掩卷俱含白雪愁。
南国佳人能命驾，中原病客此登楼。从他不浅山阴兴，远道无因报子猷。
处处汹汹苦战征，炎方烽火几时平。雨声遍洒孤臣泪，风景空怜异代情。
国破匈奴千古恨，心悬明主一身轻。唐朝宋室家声在，肯使吾曹落后名。
阚公山绕阚公湖，舍宅年犹记赤乌。寂寂寺门霜叶里，水禽飞上石浮屠。
纷纷玉花天地明，衾绸便觉栗烈生。聚星堂上有佳句，暖寒会中多宿酲。
幽人乘兴访剡曲，将军侵夜入蔡城。台瑞更喜勍敌柏，挺然苍翠何其清。
欺梅妒舞足轻明，何处寻诗兴倍生。白屋号寒无宿火，朱门纵酒有馀酲。
玉龙缭绕黄金阙，银海周遭铁瓮城。叹我非才真强和，简斋吟骨逼人清。
天地光摇夺曙明，闭门僵卧叹袁生。蓝关逐客愁行马，金帐粗人病宿酲。
冻合已平三叉路，花飞不到五羊城。西湖尚忆孤山趣，并与梅花一样清。
雪花如掌搅空明，陡送寒威半夜生。我喜万家占宿麦，谁将五斗解馀酲。
兔园授简怜司马，驴背裁诗付管城。明晓起看风纪地，琼台银树不胜清。
马乳何年别贝丘，草龙珠帐荫高秋。荔枝卢橘休相笑，曾换刘家博望侯。
汉使曾持此种归，柔条萦结万珠玑。寻常百果俱风靡，谁道凉州换酒痴。
桑梓未离千里远，年华又逐一宵除。客心滴碎灯前雨，乡梦啼残柏上乌。
终古功名垂宇宙，半生踪迹遍江湖。多君二仲能相慰，醉和阳关击唾壶。
君恩深重许悬车，雪鬓霜髯七十余。范蠡五湖知老矣，陶潜三径赋归欤。
风高碧汉扬修翮，水满沧溟纵巨鱼。江右甘棠今尚在，阴阴绿遍未曾疏。
英声美誉重儒林，校艺西游惬众心。碧树清风行处息，红亭绿酒别时斟。
登山凿石方逢玉，入水披沙始见金。过眼无迷日五色，京华洗耳听佳音。
隐隐轻雷不起风，濛濛密雨遍长空。枯根发秀新茎长，小草那知造化功。
九五龙飞始建都，廷臣领命出分符。要参将相施韬略，直使山林尽兔狐。
铁骑晓腾霜气肃，玉笳夜奏月轮孤。皇仁遍布东南境，绥恤群黎萃版图。
杂杂嘈嘈蜂报衙，可堪宾从閧堂哗。用刚用吉无今日，冠子冠孙能几家。
天道那如人道迩，大宗亲见小宗加。骑箕未忘世间事，亦自天关拍手誇。
公蚤移家傍太微，种孙种得此孙稀。任渠姆抱眉如画，未必眼观燎有辉。
乡里儿童虽弱冠，伊谁父母尚重闱。更传三世调羹手，坐朽桁杨到纆徽。
云逢水遇片时间，燕北鸿南两未闲。今日偶然成握手，重阳难得共登山。
岂知白发翻多事，相对黄花觉厚颜。惆怅不堪回望处，群鸦飞尽暮潮还。
水中荷叶捧青蛙，沙际凫雏咂蒋芽。蛱蝶也应忧未解，故依谖草伴閒花。
雪纸乱山春蔼蔼，冰弦流水夜溅溅。胡床燕坐沈烟起，写入天台骨也仙。
诸公相引入西京，谁似高哉鲁两生。满榻清风同笑语，閒居相去一牛鸣。
蜻蜓上下波光静，戴胜飞鸣桑叶疏。金琐乍开笼惯鸟，瓷盆欲放钓来鱼。
柳枝撩乱春风急，燕子低回晓雨晴。步屧不须琴与鹤，可中泉石有馀清。
长江水落见龙亭，老树风高堕鹤翎。故里好山归梦远，春来空有蕨芽青。
法坐千年有哲人，考钟伐鼓荐蘩蘋。腾腾车骑门前过，谁识慈湖二月春。
龙母山前曙色微，故人相别思依依。五羊仙子知何处，一片征帆带雨飞。
雨歇北风生晓寒，湍流初急进船难。路从螺蚌湾头过，羡杀轻鸥卧石滩。
千里罗浮一度过，二难今古路如何。宫针尔欲成文绣，铁杵何妨用力磨。
昨日初闻颂享禋，往来唱和已周旬。未论格调追前代，但爱忠勤翊帝宸。
百岁功名多幻梦，一春风景几良辰。凭君收拾归青琐，不负当朝记事臣。
笑傲乾坤八十年，垂垂白发映朱颜。高情已在羲皇上，遗爱犹存召杜间。
清白传来知有子，利名看破觉无关。长生要诀谁能识，浪说神仙炼九还。
花诰重宣捧陛听，高贤永夏及趋庭。南山酒献官为岳，益部人占寿是星。
彩服舞看双鹤白，玄文传识一牛青。巴江雪浪年年曲，似祝长生抱竹坰。
文苑王杨旧有声，贤书新列两生名。怪来汉水珠光丽，为报高门玉树荣。
绿野共瞻鲐背庆，杏园并逐马蹄轻。泥金故是君家物，勋业还看奕世鸣。
一片凉生碧树头，微风叶叶点庭幽。炎州怪底全无暑，输与疏槐占好秋。
墙东避世意何如，一壑烟霞万卷书。胜赏时时凭蜡屐，名流往往驻轩车。
即看槐室称觞日，恰值兰亭被褉馀。顾我丹砂犹未就，醉乡司马为君除。
凤城晓日软尘红，鹤发承恩出九重。千里乡关淮水北，五云宫阙大江东。
汉廷清议贤疏傅，楚地耆年重白公。想见到家频致客，击鲜酾酒醉春风。
柳澹风柔草色欣，春江帆影映斜曛。从戎自昔推才子，办贼于今属使君。
剑气宵寒星斗动，书声晓动鼓笳闻。圣朝顿网旁求切，奏捷先看露布文。
莲社曾书法愿文，青山今日始寻君。锡分阿耨池中水，钵覆头陀石上云。
花落经从桐院读，灯残钟向竹窗闻。远公莫笑攒眉客，一入东林亦不群。
出门回盻意弥迟，伯氏承欢只片时。一面风光随马去，曲江春色浴凫知。
莺和别调如相问，燕送新声似有期。临去鹏程应万里，早传春信慰人思。
珠箔罗帏梦不成，起来花底听残更。多情祇有长门月，夜夜瑶阶伴影行。
遗老相携访僻居，水清山浅混樵渔。投閒赖有霜筠寺，祇对难酬竺尚书。
密树池边聆好语，孤烟墟上送回车。临门再订重来往，三伏林间风有馀。
矗矗凌云百尺台，燕昭好士亦雄才。却疑珠履谈天客，半为黄金两字来。
缙云郎署锦袍仙，路指南都兴浩然。双凤阙前花作阵，九龙山下柳如烟。
祝亲遐寿樽连海，报主孤忠剑倚天。邂逅休文烦寄语，相思人在玉河边。
春风迢递想天台，六月冰寒说五台。无限名山游未遍，秋霜又欲上眉来。
山径逶迤接碧霄，空中楼观郁岩峣。仙踪漫信凭虚见，尘况偏随小憩消。
松石阴连幽洞竹，崖云晴护涧泉桥。相携一笑烟霞迥，何处商歌杂凤箫。
林下轩居无限清，虚棂面面常不扃。孤桐三弄晚风细，老鹤一声秋月明。
高山流水谁解听，玄裳缟衣真有情。可怜清献去已久，独羡使君能擅名。
只道鸡冠岭外花，无端犹灿赤城霞。可怜跨鹤飞仙去，飘落千年顶上砂。
绿云细剪葱茏叶，白玉香开错落花。何处飞来双鹤驭，画中疑是洞仙家。
东道烟霜信使稀，步看流水念荆扉。殊方蹈事多疑畏，衰世为人有是非。
同病尚闻河上曲，违时终弃汉阴机。吾生志业存风雅，勉事删修力自微。
高衢月落晓寒新，榆柳萧疏望去津。图史同舟聊养疾，风烟何地敢呈身。
到家松桂搴幽幌，倚棹云山愧滥巾。谑浪自矜吾舌在，未随妻子共忧贫。
叠磴危梯万仞悬，嵯峨飞阁架苍烟。天浮海色雕楹外，日荡江流画栱前。
玄鹤并携珠履客，青凫双下玉台仙。谁言康乐题诗旧，婺女犹闻笔似椽。
两朝翰苑擅挥毫，白发萧萧撰述劳。使出海南金印重，文成天上玉楼高。
孤舟恨别三春草，落月归魂万里涛。欲托漓江将絮酒，幽兰丛桂赋离骚。
未羡璜溪草六韬，新秋云渚大星高。金陵许并清强骨，宝录全收利济劳。
海上蓬壶留画史，眼前钟鼎侍仙曹。年家我愧称觞晚，一隔潇湘已二毛。
十载声华播玉堂，逢时何处不梯航。星河影动仙旌远，剑佩光腾驿路长。
彩笔独悬青琐梦，赐衣犹带御炉香。九重宵旰劳南顾，封事朝来达建章。
玉案分香下九关，彤墀端笏列千官。屠苏且为新年饮，象魏何妨浃日观。
五色云间帘影曙，万年枝上雪花寒。可怜铁甲边头将，舞蹈山呼耿寸丹。
百年随分度光阴，性道渊源夙所钦。紫阁彤楼春蔼蔼，竹篱茅舍午沈沈。
蛮荆不废钟仪奏，陈蔡何惭季路心。此外全非天赋予，肯论朝市与山林。
秧满平畴花满川，犁牛将犊傍花眠。鹭鸶飞断横塘雨，布谷啼开野树烟。
珑上一蓑如昨梦，隆中三顾是何年。莫因微禄淹山邑，负郭今閒二顷田。
寄迹铨曹岁月深，思亲时复一沾襟。风云不隔关山梦，霜露难忘簠簋心。
古道白杨声猎猎，西风荒草思沈沈。旨甘久绝梧楸远，投笔长嗟屺岵吟。
黟上先生旧隐居，登山临水乐何如。放怀不待盈樽酒，投老仍耽满架书。
鹤唳松间时对客，驺鸣道上几回车。昌黎莫漫歌盘谷，留与閒身共卷舒。
满谷筼筜绿未乾，古苔深锁万琅玕。无心隔断千山晓，不雨翻成六月寒。
碧干初齐犹绕绕，清阴如染自漫漫。渭川烟景今犹昔，谁复相从赋考槃。
林屋阴深锁绿苔，碧山当户小楼台。眼前此景不易得，客里好怀先自开。
鬼谷已难求彷佛，天冠犹解写崔巍。灵峰未必无佳处，怪底游人不再来。
闻昔燕山种德深，灵椿丹桂两阴阴。一樽好为严君寿，三釜终酬令子心。
竹帛流芳传旧史，丹青遗画见新吟。谢公不念苍生苦，高卧东山自古今。
太行西望路漫漫，一片孤云正好看。尚有鹤书求放逸，那无雁字报平安。
宦情荦荦伤心苦，归兴遥遥见面难。何日綵舆迎养处，斑衣庭下足清欢。
蝉声凄断午窗凉，嘉树阴深夹道傍。云影翠连书幌暗，风花黄衬马蹄香。
牛刀漫试弦歌静，蚁梦初酣岁月长。亦有雄文堪黼藻，它年重上晋公堂。
金井梧桐露未乾，卧看斜月在云端。空悬秦帝江心镜，祇并班姬掌上纨。
笙鹤自穿花底度，璧蟾孤映泪痕残。由来天阙霓裳冷，不信人间有合欢。
银床风起雪梦酣，鹧鸪日暮啼江南。江南秋意满林坞，天仙握佩云毵毵。
绶溪孙子壶南住，平生剩有潇湘趣。翠袖年来别恨多，且拾琴书赋归去。
故园到日秋色阑，相看喜有青琅玕。珊瑚石畔坐凉月，自把瑶笙招紫鸾。
泠泠高兴不可极，人在瀛洲正相忆。清风三径莫教荒，会卜他年来借宅。
传呼拥道使君来，寂寂柴门久不开。不是疏狂甘慢客，恐因车马乱苍苔。
喜看试艺入南宫，又捧除书出九重。位列皋皮新教铎，家传诗礼旧儒宗。
茅堂话别听春雨，金阙辞朝候晓钟。此去育才期造就，青衿济济睹登庸。
江头日日春风起，柳花飞渡春江水。东吴客子问归期，回首云山隔千里。
昔来胄监知几秋，鲈鱼不动乡关愁。五车万卷恣搜索，声誉早播金陵州。
筮仕春官咸见许，每接夔龙趋步武。中原文献久荒凉，复遣横经施教雨。
屠羊反肆未足多，敩学亦得重渐摩。乃知天造有深意，千古不用伤丘轲。
大理曾悬一黍珠，六丁收拾入蓬壶。闾阎共记神仙境，官府堪徵郡邑图。
梵气何时重结构，故基此日尚虚无。甘棠数亩春阴近，借与西坡辟谷癯。
此堂成后屋俱新，忆旧看新一怆神。总谓承恩缘小子，岂知馀庆自先人。
爱隆手足延殊姓，让洽家庭及四邻。此是小年亲目见，万金留汝付儿孙。
人物遥从泮水看，眼中乡里旧衣冠。江鸿终拟登逵路，海鹄还应爱羽翰。
九日黄花聊对酒，千山红树正凭栏。真阳城外秋仍好，怅望西风白露繁。
十年京国著英声，此日言归荷宠荣。疋马晓辞丹凤阙，双旌明到镇阳城。
椿萱逝早承褒赠，松桧阴深荫墓茔。拜扫焚黄成礼后，孝心应足慰生平。
雪后扁舟拨棹来，湘江何减剡溪怀。灯前软语浓于酒，庭下春光早报梅。
棠树尚留听讼处，柳山长忆读书台。殷勤白首相逢地，不尽行台五夜杯。
扁舟一棹过湖西，芦苇丛深去路迷。刘阮天台更何处，重来难觅旧桃溪。
平湖远挂一帆风，烟水茫茫入望中。水道忽迷天又晚，芦花深处问渔翁。
折得野棠花半开，媚人颜色傍樽罍。东风瞰我灯前醉，又送啼鹃雨后来。
鹤珠潭深水澄碧，下有层澜几千尺。泥沙安得蛟龙蟠，云日时看鱼鸟閒。
茅屋人家水西曲，门前绿草眠黄犊。好风肯便挂征帆，陵山载酒游仙岩。
买得西风白下船，秋来乞假许南旋。曲江韦肇登科日，西蜀相如抱病年。
行李萧萧唯药裹，宦情落落付诗篇。黄门乌府专相待，早约鸣珂到日边。
日落晴川泊去舟，眼前风景忆曾游。青分松径山边寺，红隐枫林驿外楼。
过雁远连孤客恨，清砧偏动异乡愁。一官牢落成何用，空有丹心恋帝州。
倦鸟投林意已閒，何期招我入云山。新硎自愧无全技，寸管敢云窥一斑。
风送泉声侵佛幌，日将树色拥禅关。咏归尽有沂雩意，春在岩前指顾间。
海棠经雨更精神，独占园林第一春。袅袅娇红初睡足，盈盈淡粉晓妆新。
秖应有艳能来蝶，便是无香亦可人。只恐明朝易零落，莫教惆怅怨芳辰。
蜀都浓淡满千枝，何事希传杜甫诗。欲识今人肠断处，沈香亭畔未醒时。
舍南舍北雨声催，款款闲鸥逐队来。欲买鱼虾唤江艇，楝花临水筚门开。
珊瑚裁辇玉装车，夕醉明蟾晓醉花。南海南边天漫漫，君臣无梦到中华。
仲冬之交气不齐，桃花李花开满溪。行人认是二三月，只少黄鹂枝上啼。
秀海海边葭菼秋，滇池池上云悠悠。人心恰似此中水，一道南流一北流。
一月留君兴未阑，酒杯无限费春寒。海棠欲卸辛夷尽，取次看花到牡丹。
蛾眉不扫鬓云斜，含怨含情未破瓜。背倚曲栏花一树，春光多少属西家。
与汝垂髫共里闾，别来不省六年余。情知一见又成别，犹胜逢人数寄书。
霜天一衲影萧萧，别路无多觉路遥。他日有人来入社，不妨行过虎溪桥。
深阁鸟鸣人到稀，柳风吹绿上帘衣。香魂化作彩霞缕，时绕华阳洞口飞。
独夜寒侵半臂绫，锁窗花影隔层层。依稀梦里还寻梦，才到钱塘又秣陵。
四更山月吐青涟，人在花林未肯眠。寂寂一峰寒插水，雁声飞过放鱼船。
秀才梦破舌扪空，还我浮生半老翁。也与盛朝闲点缀，荷衣蕙带佩松风。
疏懒而今成自然，醒来不是听鸡年。霜风一夜寒多少，重理禅衣覆足眠。
铜雀台荒坠瓦空，高流磨墨写圆通。窗前括子添清影，捉笔常移一两弓。
小阁久留高土卧，鹿皮梦破石床苔。半林曙色生岩牖，山鸟不来山雨来。
布衣蔬食已平平，砌草墙花也自清。醉抱竹根如意卧，十年无有唾壶声。
玉泉山前看滥觞，凫鹥翔集菰蒲香。远波明灭带城阙，别派宛转通林塘。
褰衣经涉孺子喜，展席俯视尘襟凉。斜阳上马傍堤去，极目东流思故乡。
玄蝉催秋入湘潭，芙蓉露浴胭脂淡。铜乌吻水添夜长，碧草敛愁归寒螀。
罗帐无人五更雨，梧桐惊啼白杨语。春光烂熳不得知，霜露凄凉奈何汝。
洒洒新梢正倚空，岁寒门巷几家同。清阴不断三湘雨，净色长含万里风。
欲借劲枝为椽笔，更裁高节制渔筒。狂来直造非无为，看竹何须问主翁。
经书万卷世生香，曳履星辰总雁行。列戟门墙犹谨厚，一麾江汉自循良。
天垂湛露恩难并，风继甘棠业有光。谁绘柳溪溪上柳，映空膏雨似郧阳。
城南寒食女还家，燕麦青青草作花。使君莫漫来相问，自是长安有狭斜。
苔没行踪草没堤，满帘红日一莺啼。天涯那得真消息，不敢逢人问碛西。
肠断龙沙信不通，梦中长恒醒时空。夜来忽得揄关报，知忆传闻是梦中。
满箧衣裳手自裁，寄君亲付与郎开。锦衾角枕期窀穸，遮莫无人莫寄回。
海环四表一州中，春早壶天景趣同。枯草碧回前度色，好花娇胜往年红。
岚开已见扶桑日，海晏应无飓母风。独有宪台豪迈客，阳春高调韵摩空。
远驾六鳌过海琼，琼台风景胜蓬瀛。四州文物均成化，千里山河属大明。
浪滚寒潮惊醉眼，花飞香雨动吟情。孤帆拔出苏仙后，奇绝还誇在此行。
直上楼台赏海天，天光海色浩相连。青山一发悬秋镜，白雪千寻破晓烟。
触目胜观留去马，满怀佳兴重归船。故乡亲友遥相见，疑是蓬莱出洞仙。
琼海南来欲尽头，壮哉奇绝在兹游。登山极目浑无地，观海回头总末流。
梅岭瘴开征路晓，鹅湖云尽故园秋。春风握手丹墀上，射策推君第一筹。
有客飘然不世尘，青云洞府赏芳春。桂花香里声名旧，池草吟边风景新。
为吊苏胡遗宦迹，却怜赵宋谪贤人。那堪怀古悲穷达，委质须为骨鲠臣。
战罢亲看海日晞，大酋流血湿龙衣。军中杀气横千丈，并作秋风一道归。
下马呼童索酒忙，出门黄雾正茫茫。应惭野兴缘秋减，乍觉轻寒与病妨。
彭泽漫劳王宰送，新丰不学马周狂。亦知善戏非成虐，晬盎从来别有方。
宫瓦凌秋飞早霜，绣衾遥夜度馀香。自然影落空潭水，不管人间更断肠。
秋风隔岸木莲开，掩映红妆玉镜台。夜静月明环佩响，翠云屏里水仙来。
秋水相看意偶同，有时波浪似因风。转来芳砌平犹绿，流入花溪慢亦红。
齐物未逢庄叟问，汎槎虚道汉侯通。西窗忽触寻诗眼，几点青山在雨中。
当岩开洞据空明，幽事关心病亦轻。树杪烟轻茶欲沸，石傍苔破笋初生。
山童池汲时兼钓，林鸟檐栖夜不惊。忽讶笙簧自何许，荆扉西畔起松声。
紫坛回仗溢天津，特策金吾弛夜巡。为有蕃禧助阳令，六街花柳一时新。
边鸾不起林良老，海内丹青合到谁。晴日窗间弄沙鸟，楚烟湘树不胜思。
宦途南北叹蓬萍，一笑翻令别恨生。三十年来托深契，四千人里愧虚名。
每从朱邸开鱼素，如在红帘听鹿鸣。开道府中无限乐，主君今日汉东平。
玉版仙书字若蝇，金钱神语更分明。五龙不极行天势，一牝犹存未雨名。
林壑故应朝市隔，阳和默自水泉萌。清台云物今谁纪，搔首阑干北斗横。
花发年年自有时，往年空恨得花迟。长安归路天香满，唤起黄筌写折枝。
忆从年少看花谱，数到红梅已厌迟。入手天香笑今日，秋风己过第三枝。
巴陵西来沱水深，水边楼阁自阴阴。鼋鼍夜出洞庭岸，虎豹昼啼云梦林。
鼓枻乍逢渔父笑，搴舟时听越人吟。卜居何日从公去，拟向桃花处处寻。
木犀旧种开何晚，今岁初开拟细看。叶薄青瑶云弄影，花明金粟露生寒。
妙香闻处遥支策，小朵簪时屡拭冠。独绕芳丛成百匝，西风忘却葛衣单。
脩道那能饭一麻，延年聊欲饵丹砂。青缯赍去寻三秀，玉盌盛来服九华。
身寄人间长厌世，梦游天上已为家。会追姑射乘云气，不用羲和驻日车。
身外功名真草芥，飘然短疏拂衣归。也知自古才多忌，始觉从前事已非。
新酿谩同陶令醉，强年不用鲁戈挥。惭余尚系樊笼里，何日从君自在飞。
古闻诗句曾驱疟，石老今誇笔有神。莫道幽明非一理，若能惊鬼定惊人。
择庵择术如择邻，家传医道能通神。庵中读书二十载，养得满腔多是春。
春来沴气方流转，择庵出门无近远。独将一点天地心，厉鬼闻之亦遄返。
吾家诸子婉清扬，一疾偶到沉痾乡。择庵谓此不足治，坐令二竖违膏肓。
我为题诗当金帛，声动东阡与西陌。杏林红映橘泉清，回首龙峰片云白。
道人访我西湖间，拄杖月明闻扣关。焚香下榻夜初静，解衣对坐神自閒。
眼中君似王摩诘，海内我亦元次山。短袍高帽意更远，同来白日游尘寰。
半捲湘帘对晚凉，渐看新月度西厢。玉人别后无消息，忽见青鸾喜欲狂。
九陌车尘拂汉崇，缊袍谁许罄愚衷。谈于温坐奇王猛，讯向膺门识孔融。
西土才名收价独，清时风节矢心同。明珠漫枉惭知己，还傍台衡仰至公。
与君旧友结新邻，京国相过分外亲。凫舄南飞留不住，嘤嘤啼鸟蓟门春。
浊酒一杯自酌酬，囊中不必问提流。卑卑此日无高论，秩秩谁人莫大猷。
李杜那能降巷伯，孙刘似欲拟荆州。乘桴未可浮沧海，且揭离骚读远游。
渺渺烟波江上游，云山四合兴悠悠。别辞城市已三日，始觉年光遍九秋。
聊借便帆成野渡，不须击楫誓中流。临行又为东风使，缓步长裾杜若洲。
举网得鱼日正中，晚禾收穫靠东风。杖藜来往闲相语，此日官司卖社翁。
银弁金钗百万家，万家喧买四停花。杖藜来往闲相语，鸽鸟何如变老鸦。
黄河遥望尽飞沙，一别难寻汉水槎。白苧閒过韦曲柳，青萍狂狎杜陵花。
长生箓在颜终驻，太乙丹成鬓未华。寄问旗亭耕种叟，荒原曾熟邵平瓜。
衢州城子枕江干，粉堞参差照水寒。绿鬓彤幨乘五马，逢人尽说是清官。
十年未诵壁间诗，庭树篱花半古枝。山鸟向人何格格，水云浮日故迟迟。
黄公酒散名空在，平子愁深鬓欲丝。跃马纡朱成底事，世情如梦要君知。
寄来尺素有谁知，双泪龙钟重妾思。千载高山流水调，祇应生死尽交期。
别后江头夜雨凉，可怜憔悴谢红妆。腹中不有郎行路，那得车轮日转肠。
安石根孤托谢庭，合欢枝上日青青。悬知雨露深如许，结子来朝是小星。
蔗境优游味正浓，黄梁一梦蕙帷空。菊松三径悲元亮，桃李诸生哭马融。
高冢麒麟秋草里，穹碑赑屃夕阳中。贤郎无限思亲泪，洒向西风恨不穷。
七年不向西湖醉，此日真成两度游。三竺寺中秋渐肃，两高峰顶雨初收。
云峦飞翠迎吟舫，水树分青落酒瓯。最爱主人多道气，不妨日暮为迟留。
年来三径已荒芜，漫把归心写画图。落落书声深竹里，相过曾记敝庐无。
太乙燃藜引巨毫，夔龙接武更争高。文澜天上尝千尺，试纵吴江八月涛。
谈锋才起合销魂，世事如何到耳根。好把胡绵双塞耳，曰馀无听尔休言。
海门东下大江平，画舸夷犹尽日程。绿树倏过瓜步堰，青山背指石头城。
离筵醉酒思高枕，独客辞家慰远行。况有故人同晚泊，西津相引看潮生。
鸣饶叠鼓郁江头，紫气遥惊傍斗牛。五岭云霞留藻缋，千秋琬琰属雕锼。
登坛曾建中丞节，参省仍分帝子州。共喜西京词赋客，已从方岳领诸侯。
苍梧云气正飞扬，宛宛双旌指豫章。悬肘玉辞麟篆旧，装腰金赐荔枝黄。
曾闻尺檄收炎海，更拥名藩控大江。从此斗间增气色，君家原是古下将。
才名八斗汉廷闻，牛耳于今已属君。题榜敢烦王大令，登楼不数顾将军。
装无端水半拳石，袖有罗浮一片云。为问诸生频授简，可能领略五千文。
与君同调复同时，何事登龙较独迟。竭泽喜逢河润广，攀辕空望德星驰。
南州未下陈蕃榻，东国先歌召伯诗。自惜郑公迁镇后，浣花花事与谁期。
吕梁洪险亦奇观，峭壁惊涛走万滩。楚缆吴樯天上度，朔云燕树镜中看。
日黄山阁湖光皱，雪白江村草色寒。隔岸鞦韆喧不歇，桃花开遍曲阑干。
白昼日黄天欲浮，燕城三月似高秋。涛生宫掖沙惊树，花覆苑墙春隐楼。
朝马不嘶金勒断，塞鸿无路到关愁。却思丰沛有遗恨，猛士彫残蔓草稠。
露冷天阶银烛清，绛榴飞影斗间横。繁花媚已酬嘉节，多病愁兼剧世情。
十里层台齐月上，三城悲角绕云生。与君未是清狂客，莫漫金尊尽夜倾。
宿雨不潦羲伯驭，晚凉堪曳玉堂裾。朱帘静度燕山色，碧构清涵太史书。
倾盖几回瞻相业，虚襟终日对文儒。临风漫省瑶华造，欲报琼英愧不如。
辽海风波偃将旗，狂奴操刀弄潢池。游鱼釜热应难久，缚虎笼深恨不支。
营垒十年空节钺，羽书千遍乞王师。请缨有志长沾臆，击节终军喜尔为。
百年辽左号精兵，负险谁知气益横。一鼓日中飞炮火，三军帐下拔霓旌。
不闻西贼忧韩老，犹自长沙哭贾生。近事大同姑勿论，往年甘肃悔行成。
六月王师晓出征，将军李广旧知名。燕然今去承推毂，天讨由来是应兵。
万里若能褫逆胆，此生真不愧虚行。乘时勒石非难事，急为长杨一请缨。
源头活水溢平川，桃色花香总自然。海上疑成真世界，人间谁信不神仙。
棋惊宿鸟摇深竹，歌遏行云入九天。良会莫教轻住别，每逢流水惜芳年。
太宰高风振盛朝，羽毛羡尔接青霄。通家谊厚怜交久，并署情亲惜别遥。
桐叶剪圭将去节，薇花照馆迟归旄。过庭正及江鱼美，捧馈应纾孝思劳。
东华晓日照江楼，冠盖云屯拥画舟。借问南阳诸父老，谁能挽取旧岑侯。
蓼花新涨动孤城，千尺虹梁截岸横。欲系仙帆无那远，中流箫鼓望双旌。
三年为政似君无，人道莱芜釜有鱼。留得家携青色犊，升朝自驾旧来车。
竹枝词和古桐乡，去思浑牵江水长。遥忆东华松独倚，残株犹足比甘棠。
酌泉饮君君莫疑，此泉德本与君宜。烦君持向开河去，宋老祠前奠一卮。
渭阳池馆花如雾，曲曲阑干面面池。记得少年遮妓饮，至今杨柳学腰肢。
长桥握手惜分离，兴尽东风独解维。落日汝耽元礼棹，碧云吾拟惠休诗。
江天柳暝行人小，泽国波宽度鸟迟。可向吴阊访踪迹，旗亭酩酊已多时。
病后青山足卧游，愁时白雪自为酬。开门草色迷三径，刺史干旄不可求。
仙掌初开玉露清，瑞看尧荚向秋荣。香飘桂殿分旌影，乐散珠宫杂佩声。
琮帛迥陈王会盛，星辰切望泰阶平。亦知华祝年年事，别有丹箴效广成。
宫城西畔接蓬莱，金饰飞楼玉饰台。辇路前瞻双凤引，銮舆中驾六龙来。
时康道泰韶音奏，雪净天清瑞景开。何幸群臣皆侍从，山呼捧献万年杯。
外史兰台早策勋，帝令家庆拜封君。斑衣不是人间服，五色新裁玉殿云。
看公清啸坐高楼，淮海风来满院秋。地是桂丛淹客处，山非桐柏访仙游。
军输岁入多称便，国计年来待运筹。总说西陲方有事，君王南顾已无忧。
独携书剑客南州，早见章江树色秋。阁上题诗思帝子，门前修刺谒君侯。
亦知地隔犹风马，忽漫星分在斗牛。徐孺才名谁得似，无烦解榻欲相留。
拜命归来念念长，蹁跹毛发已成苍。风流未说班前辈，清白难忘扁旧堂。
紫阁千年犹借泽，朱弦三叹且留腔。何时微雨初醒后，共对閒庭夜合香。
孤市辉辉日半城，鸣驺门外即脩程。霜清岱色偏凌汉，腊近梅花乱著英。
对酒可胜游子念，买舟还作济川行。当筵郢曲堪谁和，三叠阳关是此声。
山阁开尊胜日明，千杯难了别离情。独怜经济无长策，堪笑驱驰已半生。
鸿雁伴云天共远，芙蓉照水影同清。风光点笔皆奇景，谁画羸骖晓出城。
滩头五马饯筵开，共送中丞绣斧回。山拥玉虹随去节，雪吹金液照行杯。
单车曾见埋轮疏，独坐今推补衮才。乡里衣冠吾已愧，客星犹自傍三台。
青天白日此行藏，屈已安能媚左珰。十载登朝无寸补，一麾出守有馀光。
思亲顿觉愁成缕，报国悬知鬓未霜。公道式微私贿盛，何时重复旧彝章。
客路思亲倍黯然，心旌无日不悬悬。八年违养空劳梦，一疏陈情已动天。
衮衮风尘催去骑，萧萧书剑觅归船。承恩幸沐金绯宠，引领诸孙拜膝前。
酿雪新寒凛客衣，扁舟载得旧书归。波涵月色光相射，帆挟风威势欲飞。
身外虚名看海市，江边清梦绕神畿。八闽望望如天远，定省何堪十载违。
手弄双双交佩珠，不知明月上庭梧。秋来正望江南信，塞雁高飞过五湖。
洞江野客半枯槁，只有梅花与倾倒。蹇驴破帽过南村，不为梅花被谁恼。
交情冷淡无人知，怪我凌寒起常早。江头腊月正月间，云里十枝九枝好。
自从作客向天涯，万里风烟迹如扫。是谁写此断肠魂，坐对相思令人老。
可怜两度度春光，不得香名入诗草。今朝试笔为君题，清泪如丝洒元昊。
周室衰微五伯兴，葵丘之盟此留名。薄暮笼坛春秋去，四野只闻牛羊声。
东南眺望牧童隐，蔓草萧瑟忆征程。一里壮游解幽意，自古雄心朝花厅。
周室衰微五伯兴，葵丘之盟此留名。薄暮笼壇春秋去，四野只闻牛羊声。
东南眺望牧童隐，蔓草萧瑟忆征程。一里壮游解幽意，自古雄心朝花厅。
异卉奇花映碧湖，湖干亭对白云居。周遭翠色群峰合，隔断红尘半点无。
风静安閒玄鹤梦，月明清浸夜光珠。桃花浪煖天雷雨，争看池中变化鱼。
天风颠倒越江滨，眼底轮云局面新。正拟凭栏大观海，俄惊啼鸟倍伤春。
临岐此日应难别，遗教终身不失亲。后夜武夷峰顶月，秋旻遥望是丰神。
与君相别意如何，吾道随时任捲舒。鲁酒数杯三叠曲，清风千里一船书。
紫芝云外山无主，红蓼滩头水有鱼。踏上武夷峰顶月，茫茫天路夜窗虚。
万叠青山万卷书，洞云深处道人居。坚刚在石心无异，圆活还君石不如。
扣角笑人歌灿烂，扫苔愧我梦安舒。璠玙不必荆山问，此地包藏自有馀。
踏入三都景色新，旷然一个洞天春。溪头流水源头活，眼底青山画底神。
边境无风嘶战马，龙门有客问通津。天王欲树中兴业，梦卜须求姓吕人。
跳入壶中一洞天，白云深处不知年。机神谷应相宾主，韵叶莺声作管弦。
卧石已成西华枕，飧霞不乏紫芝钱。夜清谁作吟诗侣，鹤在林梢月在川。
原是一阳初动处，叶冈刚说是花王。当今若泥唐人意，请问南山李子长。
大夫谈笑便封侯，荡荡天衢纵步游。茂烈英声临海宇，喜看霜满鬓边秋。
打约曾同洛下英，黄鸡白酒祭山灵。钓台不减灵台乐，试问何时起钓亭。
起草名传建礼闱，东山归去倍恩辉。云霞彩簇新承诰，薜荔香生旧赐衣。
酒下黄封知禁液，人从白玉见清徽。武夷应有神仙会，夜夜群星集少微。
踏遍沧江一布衣，故人相见白头稀。身如陆羽尝泉至，家近张公指洞归。
谷雨过时宜茗椀，松云长日在荆扉。逢君爱问山中事，尘世浮名有是非。
曾看东海几生尘，寿母临觞白发新。蓂叶恰馀三十日，桃花才换六千春。
宫歌宴喜疑闻鲁，台筑怀清不羡秦。三凤一时看比翼，天书青鸟下来频。
城阴花木隐禅扃，系马人看使节停。转饷已窥秦塞紫，行山犹指蓟门青。
交情梦里占离合，世事尊前感醉醒。惆怅风萍不暂住，乡心今夜逐寒星。
冰衔刚署领簪裾，诏许宁亲下石渠。过里殊荣看拥传，趋庭新庆傍悬舆。
经曾旃厦勤翻后，彩是金绯赐著初。知道乘春瓯卜近，亲承温语在仙居。
南来君是客中身，听说生孙傍小春。兰桂乍怜重茁日，桑蓬偏慰远游人。
囊携宝剑传堪永，代产明珠业不贫。朋好两家看再世，可能星聚比荀陈。
清泉白石四无邻，绿树青山远近春。落尽桃花人迹断，只应潭影伴閒身。
帝城谁送应商金，故垒萧萧岁月深。山势北来连鸟道，水声东去作龙吟。
西风老树惟寒鹊，落日荒郊只暮砧。不有少陵诗句在，草堂何处共追寻。
林表招人白塔明，竹间兰芷石泉清。惠崇水墨西轩景，烟带平芜水带城。
霭霭寒烟澹落晖，几行官柳绿成围。长安春色浑无赖，鶗鴂声声唤客归。
含桃摘后已无多，更耐风狂雨横何。纵有绀跗垂弱蒂，分无丹颗缀柔柯。
朱唇失绛羞樊素，赪颊啼红泣苎萝。想见流莺正无赖，应同老子共悲歌。
博采遗芳纪圣功，羡君分命及春风。青云早步儒冠右，画舫遥乘使节东。
礼乐化行周册在，典谟书出鲁堂空。归来史局分张处，定数何人笔最工。
西风槎上儗张骞，留得南行第一编。共叹栖鸾空棘枳，却怜化鹤渺云烟。
江湖泪洒丹旌湿，广海魂归画翣悬。慈母九原如不识，遗容须忆画中传。
谁遣花神次第催，天工巧并一时来。秋香桂萼方呈秀，春信梅梢预报魁。
生意并含新雨露，灵根俱显旧栽培。似应月殿高攀折，即倩南枝向北开。
天公爱子凌云气，故使从旁袖手观。好待持螯居泽国，未妨遮日上长安。
始知吾道屈信易，谁信时情反覆难。澼絖千金有良药，相逢莫放酒杯乾。
如君自负经纶手，休戚从来付大观。每恨有时怜契阔，却教无使报平安。
风流莫惜韝鹰俊，强健何惭举鼎难。想得画屏围宴坐，一林新笋落花乾。
小窗趺坐爱春馀，落尽梨花夜雨初。客里两斟新岁酒，归来频得故人书。
自知黄绮无时调，不是嵇康与世疏。总角论交今长大，清沟惭愧映污渠。
每爱幽居咏考槃，何须飞梦到长安。碧藤自起四五尺，紫竹新添三两竿。
长短鹤凫随物好，方圆枘凿合时难。山中道士偏怜我，近寄华㘽满药阑。
纷纷作者何须数，惟有先生学古心。寸铁不持嗟往昔，骚坛高耸见当今。
忍听旧侣山阳笛，宜效诸生洛下吟。白发吾翁清裁远，凄凉几向梦中寻。
暑气蒸人欲大叫，四壁何曾通一窍。尽日竟无故人来，欲雨但闻天女笑。
蒲葵脱腕胡可停，蝇蚋咂肌谁所召。安得杭州买官冰，凉卧西湖湖上棹。
何当携眼玩环碧，十二烟螺浮几席。主翁读书楼上头，半捲疏帘衔晓日。
清光散入骨髓寒，翠影长凝鬓毛湿。几回挂笏度閒云，一鸟不鸣春寂寂。
列壁风鸣汉帜摇，居庸天迥锁云标。雨余新爽澄金气，夜半残河插斗杓。
嘉馔土人烹硕鼠，薄寒胡帽制丰貂。妖姬不解愁砧杵，马上琵琶手自调。
南山冲道厄?砑，井邑萧疏树影遮。桥断浑河争倚石，地留故苑失飞花。
高排虎落凌云险，强挽乌号却月斜。谁谓从军无苦乐，翻令征士不思家。
烟火依微带近郛，鸡鸣驿路入平芜。挽飞百道征军饩，市榷千缗算贾胡。
天寿蟠龙山竞拱，桑乾饮马水堪枯。秋来节钺提封内，除却椎牛一事无。
天成云阜扆宸居，东望春回王气余。浅碧露痕经烧后，嫣红随意着花初。
波纹卷縠冰还裂，山黛如鬟树自疏。一自文皇迁鼎后，至今辇道未曾除。
玉检金泥历代传，振衣千仞是何年。风吹一片青冥色，万朵芙蓉落马前。
当涂典午事纷纭，西蜀山川付暮云。我到岘山无泪洒，秋风曾拜卧龙坟。
小姬酿酒唤人尝，玉盌擎来扑鼻香。门前五尺垂丝柳，系尽江南年少肠。
轻纨五丈细如絺，剪就单衫着地垂。江滨日暖浑无事，火伴相邀赌荔枝。
一尊风雨散词林，几度怀君动楚吟。锦被漫劳青翰舫，新题先到紫鸾音。
情深并抱英雄泪，赋就俱悬绝代心。咄咄斯人真独往，千秋吾党见双金。
浣花溪上浣花村，小筑萧然独避喧。敢谓爱参能具状，却怜醉白喜过门。
因看彩笔词争长，想见名山道并尊。梅蕊满条春酒熟，几时乘兴到文园。
玄韵仙飙舞柜松，新诗清水出芙蓉。丹梯不唾青城地，彩笔曾干紫阁峰。
濯锦江波舟汎汎，散花楼阁树重重。旧游回首金沙寺，几度衣冠起暮钟。
海棠春醉上迷楼，楼上仙人尽日留。绛阙晨开云锦丽，蕊宫夜放火齐流。
三千红袖娇争舞，无数朱唇艳欲讴。却笑三郎独何事，一枝睡起不胜愁。
貌得湘皋脩竹枝，赠君万里赴滇池。霜台白简澄清暇，时对琅玕念别离。
城里幽栖古寺闲，相依半日便思还。汗衣未了奔驰债，便是逢僧怕问山。
百里雷声日夜諠，虎头门外水连天。分明水国三千界，隐约龙宫十万椽。
鲛室蜃楼胥夹辅，江神河伯总承宣。日华朝吐乾坤外，宝气光生甲子前。
玉树珊瑚多似米，洞庭彭蠡小如棬。共期九老丹霄上，还访三神弱水边。
眼孔果从真处得，丹青浪有世间传。海旁撞著安期老，问我乘桴住海年。
弱云横路飐游丝，春去山花不自知。门巷草深玄鹿乳，池塘烟暝白鸥饥。
风鸣竹屿寒潇洒，日照荷衣翠陆离。多病迩来人事减，深岩高卧复何为。
沧海桑田复几尘，东风惟见落花春。须知剩水残山后，冰雪肌肤别有人。
参书戏墨冠神州，忽作飞仙又几秋。昨夜海天凉月白，玉笙吹凤下丹丘。
久闻名岳买峰头，半百犹难遂隐谋。灵药活人频欲施，空斋傍郭自成幽。
白云有待归岩岫，文露长应润石楼。愧我下山逢诞日，囊无一物献嵩丘。
九山云外俨蓬瀛，中有仙人炼鹤形。问字满携延命酒，挥毫多著养生经。
身閒高卧松阴翠，年老长看桂树青。向日伯阳今再见，骑羊东渐即沧溟。
雷先惊蛰暗经春，野老传闻果是真。黑雨连旬复连月，绿莓侵榻又侵人。
静煨牛火支寒骨，动借渔蓑覆病身。最惜东溪老田父，杏花时节不成畇。
雨积今年采茗迟，晚山新绿更芳菲。不辞云路石头滑，且得春林雀舌肥。
入碗露光轻泛碧，对人风味静含馡。清新遥共支公赏，寄助高吟莫厌希。
山光别我十三年，得得归来话旧缘。高阁几重新近水，小松千树已参天。
休惊岁月将人老，且伴岩花尽日禅。回首初时发心地，又随飞鹤绕林烟。
高阁春深控远烟，木棉如火在窗前。临风几处烧寒食，冬日多情照病眠。
饱看信能同服药，遨游真欲挟飞仙。因君频及人间世，剩水残山薄暮天。
美人家住木湾西，十里梅开雪作堤。花骨频年劳寄梦，诗肠今日断分携。
舟行东浦迎香暗，路接罗浮隔岸迷。苦忆参横寒月下，输君吹笛过前溪。
故国繁华事已非，残魂终日惜芳菲。落花处处啼无尽，旧苑年年恨不归。
鸟道梦回云树远，雒阳声断翠烟微。何当春暮怜飘泊，独吊天涯血满衣。
山中长老何年住，宝髻云衣自俨然。孤岫远分灵鹫脉，诸峰群绕石头禅。
衔花鸟宿青螺上，拨草人来黄叶边。终古攀跻谁得似，一时翘首欲无言。
地藏峰头咏五钗，阳明去后我升阶。到来阶级无多在，拄杖飞空无伴侪。
端居圣主正垂衣，接佩千官向紫微。露掌亭亭承晓直，龙楼冉冉似烟非。
喜陪笔札同词苑，共沐恩光集禁闱。染翰祇今惭报称，万年舜日始朝晖。
严霜作衅百草黄，春红秋绿纷成荒。穷阴不变太古色，老节直与层霄昂。
徂来天高岱宗远，万牛不见空山晚。造化生材自有宜，行人落日生悽惋。
白贲如何进雉羹，长年桑户困银鎗。孝乡忍见雕慈竹，寡草曾闻哭女婴。
金格虚誊灵隐籍，玉棺不享世间名。杜康已放三卮外，盘石无人祀步兵。
泱泱云水渺通河，南北冠裳日日过。客至为谁频倒屣，幽斋啜茗对清歌。
一曲清商露未收，坐间枚叟泪潜偷。那堪花萼楼头色，半入池塘梦里愁。
寒几空堂坐隐书，萧条窗户掩斜晖。强颜同俗终难合，用拙全生未觉非。
雪残鸟迹庭前遍，日落人烟野外稀。不有古人怀我旧，谁来林下扣柴扉。
暂寄行踪野水濆，雪霜毛羽夐超群。他时高展凌霄翮，万里扶摇掣海云。
相逢应是澹忘机，坐憩松阴傍钓矶。说尽人间多少事，不知谁是更谁非。
耕罢东皋下陇头，澹烟芳草夕阳收。牧童惯识林塘路，笑坐归来稳似舟。
病起筠窗九月时，伤怀几度独支颐。芙蓉花发红如锦，老却秋光总不知。
蓬窗睡起春日晓，远山数点晴更好。白云飞处树依稀，紫翠空濛如可扫。
赤脚蓬头百结衣，嗤嗤应笑世人非。国清老衲相知后，更有何人解尔机。
忆昨东归亭下路，数峰箫管隔秋云。肩舆欲到妨多事，鼓枻重来会有云。
春夜绝怜灯节近，溪声最好月中闻。行藏无用君平卜，请看沙边鸥鹭群。
春城何处啭黄鹂，才听忽飞别树枝。因忆故园最深处，一尊相伴日西时。
一官弃去若鸿毛，千首诗成兴独豪。此日逢迎真倒屣，十年书札忆神交。
酒杯共把岭园雪，世事回惊渤海涛。别后山中堪自爱，女郎峰顶暮云高。
楼压秋城半入云，凭高四望楚天分。尊前木送千山色，槛外鸿飞大泽群。
事去霸图俱落莫，怪来仙气尚氤氲。最怜西北长安远，白首回时忆圣君。
自骑鲸背上星辰，骨葬青山谢宅邻。常有游人打碑刻，时来野叟荐溪蘋。
荒祠林下栖精爽，遗韵人间泣鬼神。欲为脩垣禁樵牧，殷勤停节语乡民。
败垣荒径草茸茸，云是乔公旧日踪。惟有双溪环碧玉，犹疑二女照清容。
镜台夜掩凄凉月，眉黛春横远近峰。回首吴宫亦如此，何须吊古恨重重。
诗客留题不记名，模糊古刻读难成。阴阴崖石封苔色，滴滴溪泉作雨声。
山月照来珠散乱，林风吹度玉琮琤。望中便觉清人思，何必临流一濯缨。
天柱巍峨霄汉间，四时飞雪不曾乾。淩空禅塔银为顶，承露仙茎玉作盘。
影混晴云同洁白，色凝华月倚高寒。我来问俗过潜霍，几度前山揽辔看。
吴塘一带绿盈盈，柳外频闻唤度声。人立岸沙天欲曙，帆归浦溆浪初平。
几家篱落依桑柘，千顷陂田杂稻粳。自古巨川须广济，不知何处大舟横。
左慈丹灶有遗踪，袅袅苍烟出碧松。岩际虹光常不散，空中鹤驭已难逢。
随风飘影林峦暝，映日涵晖紫翠重。几度停骖访灵异，居人遥指最高峰。
江畔芳洲水势分，洲前属玉自成群。联拳芳草疑残雪，接羽平沙似断云。
鸥鸟伴中同皓皓，渔歌声里落纷纷。满怀诗景收难尽，浩荡烟波霭夕曛。
负郭生涯数亩田，朝耕暮息兴悠然。门无胥吏催租税，囊有儿孙趁社钱。
厨下晨炊翻白雪，床头春酿泻红泉。清时不是庞公隐，鼓腹长歌大有年。
维扬有客思飘飘，历览山川不惮遥。巫峡秋涛云梦雨，吴门夜月浙江潮。
北瞻燕冀天应近，西渡殽函雪未消。到处幽奇看不尽，更收馀兴入诗瓢。
使君千骑拥朱幡，此去谁云蜀道难。列郡分符虞岳牧，前驱负弩汉衣冠。
湓城月色扬舲渡，巫峡涛声倚剑看。行矣外台今不薄，循良卿相满长安。
野外芳筵散郁蒸，花边短剑说延陵。应知白济霜前过，不厌黄楼月下登。
念别微吟成感激，忧时危坐忽鶱腾。十年碧水丹山梦，欲往从君兴未乘。
自古秦中才不乏，怜君藻思更无如。鸿都文学先经术，太史名风首计书。
芸帙尔翻唐秘阁，菟裘吾慕楚遗墟。异时雠校成天禄，定睹藜光下碧虚。
西风萧索五城秋，望断秦关感旧游。一自宫砖虚日影，至今仙署想风流。
鸿归上苑书重到，月落枫林梦亦愁。闻道龙门连太华，何人得并李膺舟。
斗畔何年少岁星，搴帷聊复试传经。关门气自车边紫，太乙藜从阁上青。
忽见双鱼传札素，疑闻三鳣落阶庭。不知玉女峰头座，可许生徒隔帐听。
憭慄霜天万木声，愁看落叶太纵横。青山已自盈秋色，白眼从来冷世情。
经术但传秦博士，疏狂莫笑鲁儒生。加餐郑重劳相念，祗有庭兰梦未成。
千里离愁郁不开，故人佳句傍谁裁。秦台凤女箫三弄，汉苑仙人露一杯。
岁月吾甘梅尉隐，乾坤尔自贾生才。春来若有书相问，尺素应知海上回。
春城烟雨酒盈卮，大别山前赋别离。黔郡犹传秦岁月，昆明应识汉旌旗。
千盘路上槟榔坞，一线天开玳瑁池。他日益州来驿使，武昌云树足相思。
山后山前十六州，坐输天险竟谁收。过河漫作千秋恨，狼籍曾闻在白沟。
醉里乾坤不记年，忽闻多病亦凄然。可应寂寂青灯地，谁共呻吟对雨眠。
岭海迎秋瘴雾披，京畿清晓露华晞。青宫恩重令终养，白发心劳梦远归。
椰叶雨晴鹦鹉语，木绵风暖鹧鸪飞。眼中无限乡关意，含笑花前看锦衣。
丹扁玄书揭峻扃，千章乔木雨馀青。云崖物像偏惊目，雪岭春湍走建瓴。
常祀永颁昭代典，扁舟多赖济川灵。长怀马耳徵奇梦，我有深衷托荐馨。
离离禾黍接颓垣，惊见咸阳古道存。秦殿独怜三月火，汉陵谁吊九原魂。
陇山北起秋云合，泾水西来夜雨浑。如此兴怀非一事，不如投笔且开樽。
北斗文章绝世无，先生秉笔继前驱。幽怀爱菊临轩种，老眼看山信杖扶。
圣主岂容华发隐，野翁甘与白云俱。夜来遥望双溪上，明月梅花有几株。
天上祥云傍日飞，纷纷五色似斑衣。老莱无处为儿戏，陟岵哀吟泪独挥。
山妻绣下旧鸳鸯，今日愁随万线长。一去九泉空相像，梅花不作返魂香。
阳气初回尚闭关，松儿何处觅羊环。去年拜节嫌衣短，今日无由见汝颜。
青山真与故人违，万里相思共落晖。忽见飙风生客幌，遥知秋色度柴扉。
江云岭树情无限，翠壁丹梯事已非。南望征鸿凭寄语，张翰应是未能归。
此日东篱菊放时，故人怀我正裁诗。玄晖疑有春池梦，潘岳应多秋兴词。
汐落沧洲鲳鳜晚，霜寒梅岭橘橙迟。遥思清夜山阳会，玉笛声残月未移。
良家初入未承恩，谩著罗襦锦凤纹。独向深宫倍萧瑟，不知何处望春云。
长信宫中日影稀，终南山外白云微。閒情不买相如赋，泉水歌残又绿衣。
参差官树乱啼莺，后院沉沉坐月明。玉辇不来春已半，遥闻凤吹隔霞声。
绣帘终日祇低垂，伴女相邀看奕棋。细说羊车消息远，谩传秋后册昭仪。
朔雪胡沙拂羽旌，君王命重妾身轻。和戎本为苍生计，敢惮焉知万里行。
梧竹成阴送晚凉，可怜星聚在江乡。倦游客己辞梁苑，大雅名今起豫章。
归棹琴樽堪作伴，还家松菊未全荒。怀人千里看明月，偏照龙沙水一方。
天上双星耿自流，人间五福此全收。身同庞隐当平世，儿有莱衣属壮游。
玉露新沾芝草湿，瑶池重见碧桃秋。使君更拟陈情疏，不似区区为报刘。
平湖如席洲若块，渔子击水惊鱼背。一网数鳞如拾芥，骈头贯腮相萦带。
饔人挥刀飞雪花，座客停餐谈玉脍。秪须一脔赏风味，莫教大嚼嫌微碎。
天生食物为人用，畜牧山林与溪濑。纵欲暴殄乖好生，异说更求常理外。
一尊笑谈聊适尔，千古襟期谁复会。拟学任公钓巨鳌，须制长竿向东海。
家住江南古帝城，江风长夏绕门生。不知头白缘何事，两月官舟触夜行。
湘浦孤舟玉露寒，戌楼鸣鼓烛花残。青云怅望孙弘阁，白首飘零子夏冠。
秋梦过家惟伏枕，月华临水独凭栏。参差欲就淮南隐，已见山中桂树团。
平川渺渺客愁生，极浦丹枫映晚晴。江水正连杨子渡，离人何赖楚歌声。
天涯一郡空劳梦，云里千峰不辨名。长路栖迟阳月尽，繁霜摇落瘴烟清。
戎马中原鬓已华，一麾迢递向天涯。荒城白屋犹征税，故国青山更别家。
秋梦南归江汉阔，暮程西望斗牛斜。扁舟独宿空滩冷，野戌悲风急夜笳。
红尘白浪去来年，细雨秋江看木棉。何处思君君不见，羚羊峡尾七星前。
年颜欲比苕溪老，酒盏同挥夜月圆。来共主人秋半醉，更回杨柳渡头船。
翠裙白领眼中无，飞上木犀还一呼。乾坤未可轻微物，自在天机我不如。
槐阴覆庭日早午，小吏夜出迎当路。长江阅尽往来人，淦水西边此槐树。
微风巾袂细氤氲，楚畹丛中别有春。啜茗亦嫌风景杀，明朝载酒是何人。
风吹雨打只伤神，白首龙钟尚爱春。花意未应嫌老丑，十年前是种花人。
拨闷无人致酒瓶，哦诗灯下一郎清。夜深笑拍胡床语，忽乱阶前落叶声。
云卷晴波千里白，帆收落日半江明。遥看烟际楼台迥，不受人间鼓角惊。
碧玉偶逢须著眼，黄花已过更挥觥。眼中别驾如君少，倾到尊前接后生。
蜻蜓翅短不能飞，款款随风堕客衣。此是天人相合处，蒲帆高挂北风归。
竹鹤老人神仙徒，漫写九节青青蒲。一掬寒泉浸山骨，小窗相对真蓬壶。
山窿窿兮云溶溶，人家向西水流东。门前乔木昼啼鸟，江上大鱼春化龙。
主人闭门展书读，不知雨渍阶苔绿。兴来欲觅子猷船，访戴山阴剡溪曲。
晋人爱书学野鹜，庾家诸郎真不俗。迢迢青昼图画开，此鸟依然在人目。
良工手握五色毫，写出江南秋一幅。羽毛绚日殊分明，蜀锦新裁仍细簇。
荷花似避颜色鲜，摇落红衣动盈掬。将身不入樊笼中，长年占断澄江曲。
虽然水面只卑飞，远志冲霄比鸿鹄。弋人慎勿张虞机，任渠自下清波浴。
过君两上黄金台，车轮马足奔如雷。亦有笙歌沸日夜，笑语各出争喧豗。
胡为作此听秋轴，上有萧萧万竿竹。化机不露斧凿痕，虚籁半杂钧天曲。
过君听此不听彼，城市山林信斯语。灵台湛湛涵清秋，直与此君作宾主。
乃知心静听亦静，群物纷纷由我定。人间无处无秋声，我亦从之静中听。
睡起多从池上行，不宜风雨只宜晴。看知鸟鹊营巢意，听得鲂鱼散子声。
夕径响添惊木落，秋袍凉透觉云生。客边喜遇谈诗友，时复相过慰旅情。
才喜秋风宴鹿鸣，故乡文学久知名。英标合见非凡子，壮节能无压后生。
射策暂淹龙虎榜，挟书遥入凤凰城。相违屈指重来日，浩荡青云九万程。
鹿鸣曾宴桂花前，一郡人夸独少年。射策正堪新殿榜，束书重返旧京船。
好当著力春秋学，莫漫娱怀月露篇。送子一樽无限意，玉河如带柳如烟。
不为劳劳逐蠹鱼，平生即此当菑畬。儿童莫笑头颅白，恐是研山行秘书。
得鱼休向莲茎啄，恐涴莲房带蒂腥。犹胜羽毛或遗落，著人冠上得人惊。
妖鸟周公有弓矢，邑中讹火毕方图。良工不管灾祥事，自在茅茨画雪姑。
耕业丰隆德望尊，畜牛羊并察鸡豚。一犁春雨连年足，堆架遗书暇日观。
鲁朴冠裳人楚楚，青苍松竹景漫漫。儿孙继显传清白，仕宦家成礼义门。
屋外青山山外庭，山深人静院清清。池边洗砚鱼龙喜，竹里题诗鸟雀惊。
窗几净函春草绿，吾伊声蔼夜灯明。青衿满眼俱豪俊，从此朝阳有凤鸣。
头白纷纷任世嗔，野怀幽兴逐年新。闲中白昼我为我，忙里红尘人自人。
浮云忽舒忽复卷，尺蠖俄屈俄还伸。人间冷暖浑无定，律转阳和即是春。
历历星霜六十周，夜看南极瑞光浮。十围松柏还苍干，满眼儿孙未白头。
王母玉桃呈古博，葛翁丹粒候瀛洲。晚来闲眺青天外，雨过南山色更幽。
世外精神一老身，闲中点检未全贫。秫田负郭年供酒，笋箨堆林日当薪。
半亩池鱼于仞跃，四时园果相鲜新。君恩当报民当恤，莫遣家乡入念频。
三月藤江听子规，桐花细雨湿征衣。遥知乡里逢寒食，处处人间上冢归。
苍梧城北系龙洲，水接南天日夜流。冰井鳄池春草合，火山蛟室夜光浮。
千家竹屋临沙嘴，万斛江船下石头。伏枕梦回霄汉近，佩声犹在凤凰楼。
梧州旧治扶桑国，虎圈山名记大藩。蜑户举罾看水影，舟人移橛认潮痕。
蘋婆果熟红包拆，荔子花开绿萼繁。北望九疑云尽处，重华端拱太微垣。
桂岭东来下恶滩，苍梧细柳綵云间。拍天二水通交广，耸日高城跨北山。
茆屋竹牌依古濑，筒槽渔艇满江湾。驿亭笳鼓中宵发，又报南天使节还。
几度扁舟往复还，野情只是爱家山。冲寒凛冽逾西徼，触热炎蒸出百蛮。
暂对雁行倾别酒，又随鹓序簉朝班。天书定许归来早，洞里相寻亦解颜。
北流县下古铜州，平地山岩耸玉楼。谁为丹砂赴勾漏，人传蝴蝶满罗浮。
杨妃井塌风烟古，葛令祠荒草树秋。却忆故乡山更好，锦袍归去棹扁舟。
太子泉头曙色开，仙桃花影覆层台。摩天岭势龙骧去，交趾人从鸟道来。
蕃族金符犹什袭，汉廷桐柱久倾颓。西风笳鼓连云起，共看山中猎骑回。
天上凉风动早秋，河桥送客思悠悠。诗篇独向朝回写，翰墨多因去日留。
白石清泉同野服，閒云流水共扁舟。鉴湖倘得蒙恩遇，尚拟山中访旧游。
得意春风夺锦标，宁亲又喜下层霄。片帆归去江湖阔，两袖沾来雨露饶。
花映驿楼香冉冉，草连汀馆碧迢迢。榕城门外人无数，共看鸣驺过画桥。
邝生病肺今何如，献岁初惊得手书。我有丹方欲传与，小藜床上半跏趺。
万方民物正同春，元夕灯辉又一新。未许少年欺老者，须知古月炤今人。
欢腾里巷时开泰，业在灯窗道济贫。犹子茕茕须寄语，好将苦志答穹旻。
流年三十又加三，禄养心违痛负惭。风木夜添乌鸟恨，门墙人废蓼莪谈。
孝思渐觉馀龄短，封诰重孤沛泽覃。旧感为君增百倍，不知清泪湿衣衫。
背萱憔悴乍逢春，旧恨知君与岁新。时序倏更钻燧火，阳和如慰寝苫人。
显扬志远终移孝，菑穫功深不患贫。况是德门流庆泽，未须号泣上呼旻。
海内于今圣治崇，遐陬将领亦承风。妖魔远出郊关外，正气全归号令中。
保障不孤千里托，戡除宁论一时功。牙旗风飐辕门静，坐对葵心向日红。
海门铁柱镇龙宫，障尽洪涛是此中。去国孤臣心似石，风波不改旧时容。
堤上绿杨情最苦，攀折柔条千万缕。阳关唱尽短长亭，曾记当年相送处。
楼阁参差映碧空，六鳌擎出蕊珠宫。微茫烟浪无人到，咫尺蓬莱有路通。
缥缈乘槎观日月，依稀浮海驾蛟龙。黄湾东去银河涌，障尽狂澜是此中。
万顷玻璃浴化城，龙宫隐隐送钟声。寺从宝镜光中见，人在冰壶影里行。
锦水连天斜日照，白云满地暮潮平。他时载酒清秋夜，更醉波心看月明。
未羡山阴雪夜舟，越王城外有瀛洲。千寻浪捲四时雨，八面风生六月秋。
荡桨客来先起鹤，渡杯僧过不惊鸥。凭虚纵目云霄近，北望长安天际头。
鳌峰独立障中流，弹压江南十九州。槛外鱼龙时变化，岩前松桂自春秋。
烟波浩荡闻渔笛，台阁参差识蜃楼。此去蓬莱知不远，天风吹上木兰舟。
多年大治之官去，近日哀音始得闻。蜗角祇缘争战久，鸰原遂有死生分。
可怜怕道终无后，谁忆中郎所著文。想见散花洲渚上，至今犹自结愁云。
突屼山岚一带长，轻烟暖日弄晴光。孤峰隐隐淩霄碧，群卉森森过雨苍。
霭气浮空迷绕郭，霞浑拂树映斜阳。悬知绝顶最高处，好望蓬莱仙子乡。
草亭幽绝在林端，苍雾丹霞绕石阑。松叶覆山禽自语，苔痕匝地竹成竿。
绕花古井呼儿汲，题画新诗与客看。羡尔风尘能吏隐，听猿时踏岭云寒。
竹里茅茨白板扉，兴来随意卧牛衣。天笼平野前山远，水拍危桥过客稀。
钓罢得鱼沽酒去，雨馀种豆荷锄归。故人却在城南住，日日清觞四坐飞。
故人一别两年过，写寄相思恨转多。欲采芙蓉隔秋水，只闻江上竹枝歌。
昨夜月明天似水，今晨月落水如天。天长水远人何处，芦苇萧萧一抹烟。
舞衫歌扇旧因缘，万事伤心在眼前。云物不殊乡国异，夭桃窗下背花眠。
烟笼寒水月笼沙，谁信流年鬓有华。燕子衔将春色去，梦中犹记咏梅花。
家住钱塘东复东，偶来江外寄行踪。三湘愁鬓逢秋色，半壁残灯照病容。
艳骨已成兰麝土，露华偏湿蕊珠宫。分明记得还家梦，一路寒山万木中。
妾本钱塘江上住，双垂别泪越江边。鹤归华表添新冢，燕蹴飞花落舞筵。
野草怕霜霜怕日，月光如水水如天。人间俯仰成今古，只是当时已惘然。
骊龙弄影照高秋，万斛明珠露气浮。还忆玉人歌舞散，紫驼银瓮出凉州。
白袷玉郎寄桃叶，金鞍骏马呼小妾。翠眉蝉鬓生别离，南园绿草飞蝴蝶。
平生正尔拟相亲，面着无言意更真。红拂敢疑颜色似，清风林下谢夫人。
江山万里云无色，归去柴桑日已斜。风景满前非故物，东篱采采独黄花。
中秋酒盏聊乘兴，南国兵戈未息机。作客惯看吴地月，忧时重泣楚臣衣。
远江天入星河湿，高木吟回风露稀。一望沧洲终自好，百年只漫钓鱼矶。
欲行未行风力柔，吴门挂席夜正幽。秋水半汀鸥梦我，好山两岸月随舟。
欲晴未晴云日黄，美人不来心独伤。漫倚东风数春事，桃花梨花飞过墙。
高帻短袍云霞光，扁舟系缆野篱傍。焚香静坐了无语，山寺闭门春竹长。
才听泉声意已清，向来滴溜为谁鸣。眼中尘绪飘然尽，杖底芒鞋飒欲轻。
商皓茹芝终入汉，箕由洗耳亦求名。一杯淡水神仙福，不许时人僭濯缨。
古冈冈上老梧桐，翠凤含辉据碧丛。日出蓬宫从弄影，天清珠海任乘风。
来时燕雀群争讶，归去埙篪调可同。芳草自知多逸思，停云有咏托谁通。
一秋如水浸空床，布被相留固不妨。万古有人惟见汝，半生无赖任亡羊。
郁怀屡遣诗成癖，壮志常孤酒稔狂。数卷离骚三尺枕，可能消受此行囊。
尝时对月每思僧，君是僧家老惠能。破衲补成花褐暖，芒鞋踏遍碧峰层。
弥天鸾鹤从栖树，大地琉璃不用灯。驴背好诗今有几，啸声还记虎溪曾。
高堂酒尽兴仍添，彩笔凭陵且竞尖。半壁藤萝萦作蔓，一庭花树亚相兼。
囊馀将略谁遗剑，架有侯书尽着签。坐久不知更欲下，出门回首月纤纤。
芙蓉叶底碧兰芳，君住人间独胜场。最好吟时秋月白，偏宜望处野云黄。
閒将涧水调新茗，静读丹经爇宝香。彩笔近闻工刻画，有人梦里忆张郎。
花萼楼前白玉枝，暗香长与月相随。草堂人去逋仙老，春兴无端却属谁。
幽径无尘碧藓迷，桐君随我踏香泥。梅花落尽南飞鹤，弹到无声月正西。
一种幽芳南涧滨，天然玉质迥无尘。寒香不逐西风去，时伴东君媚小春。
嬖女伏诛临内阃，贼臣留讨付东宫。马嵬已定中兴业，灵武谁誇第一功。
咸阳官舍冷无烟，翘首南云思黯然。泪眼遥怜诸弟在，吴冈门北钱塘边。
绣斧分巡礼数宽，怜才特地辍朝餐。官厨饼餤红绫样，分入先生苜蓿盘。
快字豪吟在赫蹄，一庭春草梦魂迷。草堂忆得遥装夜，罢酒篝灯候晓鸡。
一架酴醾手自栽，故园春老未曾开。明年乞得身归去，满为花神酹一杯。
紫荆亲种北堂前，春雨宜男色共鲜。拟举韦家为月会，乞身归去莫迟延。
碧海双金远送青，对之诗思晚逾增。庭前洗竹閒留锸，池上叉鱼不用罾。
锦里角巾唐杜甫，苏门长啸晋孙登。羡渠伯仲幽栖处，又隔风尘几百层。
锦树离离海气青，岁年大稔粟加增。仆夫纬筱修鱼箔，童子纫丝结蟹罾。
北舍南邻相往复，东皋西疃自临登。香浮缸面新醅熟，脍切鲈肥玉作层。
结客中原八十秋，归来三径有菟裘。砂求勾漏今非令，瓜种东陵旧是侯。
知有名山藏副墨，何妨姓字老沧洲。词坛几见占仙籍，柱下华阳可共俦。
裹得新茶立夏前，白龙桥下泛湖船。红云压地蔷薇海，黑雨翻空玳瑁天。
急景任教随逝水，闲情何必问流年。山林钟鼎初能了，更与诸公保万全。
出门长啸气横秋，不似钟仪作楚囚。三月沅湘江上路，十年云梦泽南州。
紫箫吹彻天连水，黄鹤呼来月满楼。千载孤踪何处吊，岸花汀草断矶头。
粉容凝露怯春寒，彷佛温泉浴罢看。国色尚含当日宠，人情不减去年欢。
休嗟白发羞明镜，最喜红云压画栏。若得芳心同竹石，免教词客怨凋残。
溶溶新水满平湖，舴艋西风十幅蒲。轻逐断云归百粤，远冲寒雨落三吴。
势凌星斗如奔马，远拂沧州起浴凫。周道只今平似砥，不须翘首羡莼鲈。
梁鸿山下放归舟，细雨微风晚不收。灯影凄迷过半夜，客怀牢落似三秋。
老无白雪酬知己，贫有黄金买莫愁。一曲吴歌惊梦觉，起看河水带星流。
溪槛时开待故人，故人不来看白云。白云散尽无消息，起望溪头日已曛。
携琴载酒远寻君，石径人稀半夕曛。纵醉也须上山去，莫教闲却半床云。
桃花飞尽杏花疏，客子长安几箧书。何事竹斋消渴久，汉庭今问马相如。
两生长啸速征鞍，回站关东似伯鸾。君去沧洲还有伴，烟波吾敢负鱼竿。
闻道荷衣赋遂初，草茅谁念卜诛锄。金门一谢三升恋，环堵偏垂五柳疏。
岭合鸾栖云外啸，春归燕拂袖中书。青青兰芷思公子，欲向沅溪驾鲤鱼。
三代论交有几人，十年不见转成尘。肯将白眼看他世，无复青山置此身。
只字俱堪存梵箧，五灯终恨误儒绅。诃林旧社知荒草，雪满关河泪满巾。
吴山山下一逢君，五载鸿书杳不闻。今日扁舟过瀫水，一尊犹自隔青云。
崧台片片紫霞起，飞入沥湖醉湖水。金母龙车三万里，渴龙吸香霞觞里。
台边仙子冰雪姿，松花上下金屈卮。洞宫翠老祝融琯，双成舞曲王登吹。
人间亦有瑶池路，青鸟传书不足慕。煖烟萱迸吉祥春，宝林桂茁长生树。
桂丹萱碧自年年，石室閒居阅大千。未论百神聚环佩，且看莱子乐蹁跹。
三荣天人汉大儒，亲衔尺一下周庐。红亭斜日乘槎外，紫殿春深视草馀。
斗畔星潢开使节，河阳花柳过仙舆。贤王若问兰台史，已列先朝讽谏书。
尔从舍我客东阿，京邑论交长者多。今日草深丞相宅，莫因肠断不重过。
筹国常存感慨余，一身牢落鬓萧疏。官闲勿谓全无事，前岁闻君有谏书。
春风常在故人前，为折新花媚别筵。恼杀当筵飞片片，可能吹到渡江船。
山中多有好生涯，涧户云关不苦赊。试觅前朝避兵处，至今犹住几人家。
国子先生较广文，高名无地不归君。长安难得官如水，只合题书寄白云。
托病还山意有余，今人惟读古人书。若然门外无邻近，愿借溪滩学打鱼。
沿江指遥白云隈，树底空床遍绿苔。今夜道人来借宿，前峰先有鹤飞回。
挥毫草草入狂颠，岁月犹题破国前。郭隗不言才漫尔，田单失计事徒然。
穴中虎子终探物，梦里麟儿底诧贤。总为有生钟祸谶，绝怜无处托楼船。
日夕卸帆黄鹤浦，三湘夜色带霜天。风鸣岸叶潮初落，月到船窗客未眠。
邻笛凄凉临野水，驿楼迢递隐江烟。年年踪迹犹萍梗，肠断孤云若个边。
巴东山高水如注，游子东行傍归路。五月江平滟滪堆，咫尺瞿塘谁敢渡。
峡里云霞日日新，伏龙跃马巳成尘。清歌长啸风流在，且醉夔阳竹叶春。
阊阖门前喜拜恩，玉河桥畔送离尊。旧时宾客多星散，此际衣冠独凤鶱。
钟阜云开瞻日表，楚江霜落见潮翻。东南民物应何似，大省宁无赞一言。
周官太卜宝神龟，旦旦粱黄澡祓之。造灼钻研恭按式，谋为杌隉用稽疑。
一人能了三人识，诸兆还从四兆推。独有谷祥金处士，传家术业邃于斯。
相思吴越已经春，此日相逢啼渼新。世路销魂惟有别，君今况是泣珠人。
箧笥逢灾一荡然，故人带履荷相怜。欲行我已违初志，在得人还看老年。
台省无声犹实地，山林有梦岂通天。小诗甚愧琼瑶报，又向东邻乞简笺。
断肠春信自年年，烟雾珠帘掩翠钿。红滴杜鹃花下雨，绿回杨柳院中烟。
重重春恨凭谁说，两两黄鹂唤欲眠。独有多情明月在，隔墙花影动秋千。
万里山河拱旧京，楚囚西去泪如倾。斜风衰柳丹阳郭，细雨孤帆白下城。
残梦忽惊三殿报，新愁翻觉一身轻。从军未遂平生志，遗恨千秋愧请缨。
黄金台下雨茫茫，云梦悲歌满大荒。凭吊兴亡千古事，风流燕楚二昭王。
山光无限水悠悠，古苑花明月满楼。送君马上休回首，玉笛三声一叶秋。
武帝横汾继大风，凤衔丹诏出关中。神羊高固能升铎，金马杨庄解荐雄。
苜蓿未移沙苑雪，葡萄终引馺娑宫。十年留滞周南客，梦入长杨看射熊。
玉树歌残去淼然，齐州九点入荒烟。孤楂与客曾通汉，长剑怀人更倚天。
晓日夜生圆峤石，古魂春冷蜀山鹃。茫茫东海皆鱼鳖，何处堪容鲁仲连。
汉阳芳树古今情，逐客南浮雁北征。天尽水连巴子国，月明人在武昌城。
白云依旧过全楚，黄鹄何年控太清。日暮数峰青似染，九疑无恙隔湘英。
银浦无声碧落遥，洞庭秋色倩谁消。湘娥鼓瑟听龙驾，灵匹停梭媵鹊桥。
秦树影斜天接水，楚云飞尽暮还朝。何时拟约骑黄鹄，倚醉高楼赤玉箫。
燕台送客柳纷纷，御苑莺声过漏闻。花重锦官啼望帝，月明瑶瑟吊湘君。
巴童歌落荆门雪，楚客帆低剑阁云。圣主受釐思远谪，又随阿扈凤皇群。
瓦官上下登临地，铜浑周遭气序哀。古寺斜阳人独到，高台何日凤飞来。
九淮疏凿通王气，六代兴亡问劫灰。故老只今西眷泪，明堂谁折汉京才。
金庭飞雪惜残梅，吴越看山憺忘回。茂苑寒鸦欢古堞，姑苏游鹿上高台。
神归日母胥涛降，客探龙门禹穴开。一笑雄图付流水，抱琴东渐即蓬莱。
莺啼关树几重春，马首看山赠故人。周室桐封姬姓早，汉家藩传董生醇。
岭梅度臈迎官骑，苑雪分题待使臣。君向丛台思赋客，茫茫江海有迷津。
瑶水星妃集凤墀，兔园曾为促芳词。芙蓉露冷淹吴质，云梦天寒从景差。
兰版夜飞明月盖，桂丛秋赋小山枝。霓裳若倚当年袖，谁按清平调独迟。
临流坐石浴鸱夷，隔岸何人唱竹枝。我是罗浮山上月，随君直到魏公祠。
水晶数颗带枝新，折赠惊添岛屿春。色莹紫霞珠帐雾，味空甘露海林珍。
荔枝上馆迎佳客，玳瑁先朝认故人。却恨口乾无得遗，手拈那觉泪沾巾。
白门烟月胜扬州，十四楼中第一流。眉学远山余黛色，心将初柳结春愁。
渡头桃叶王孙草，巷口乌衣客子裘。都市相逢多意气，与君同作五陵游。
柳烟槐雨带斜阳，极浦遥山入渺茫。溪水通潮鱼作队，梅风催夏稻成行。
奇书到手添交直，往事惊心免校量。缥缈有声来别院，小儿新课甫田章。
石窌恩初下九天，孤臣南去问归船。五湖泪尽波犹咽，三径荒来月尚悬。
木榻仅堪支骨夕，漆灯宁似断机年。可能别后频相忆，惠麓秋泉宝界烟。
九天拜命带天香，南粤旬宣礼义乡。青琐闼前恩渥重，紫薇垣里政声扬。
田畴万顷蟠秋黍，海国群黎贡栈航。奕叶传家忠与孝，化为霖雨济遐方。
薤露将晞早食前，如何报说五更天。因风寄与鸡鸣枕，则为长眠废短眠。
自是精灵爱出家，钵头何必向京华。知教笑舞临刀杖，烂醉诸天雨杂花。
明远楼前湖水连，月中相对两苍然。姮娥既有长生药，未必全将与少年。
友声相唤出河津，伐桂丁丁向月轮。大有少年那薄幸，姮娥须惜老成人。
总教抛却宦情何，忽自悲伤忽笑歌。半百年来迁客里，数家开阁不曾过。
岭外梅残鬓欲星，孤琴摇拽越山青。只言姓字人间有，那得题名到御屏。
县小河阳花遍开，金盘露冷醉人来。也知不厌山公启，解事长亏女秀才。
兰署江南花月新，封书才上海生尘。心知故相嗔还得，直是当今丞相嗔。
寸心如折泪如麻，恨杀鸰原日易斜。黄卷有期承世业，朱颜无分乐年华。
佛前已悟身为幻，梦里长惊目是花。千里远来多为汝，有灵今夕定还家。
迢迢石径入林端，未到黄茅力已殚。鸟啄亦愁泥滑滑，雨声如竞雪漫漫。
剡溪兴尽真须返，蜀道歌成未是难。烟火望中知不远，主人邀宿有馀欢。
旧榻凝尘岁屡更，秋风一雁又南征。弟兄离合情无限，万里淮天共月明。
两回家信一时闻，北雁如何久离群。同气影随三处月，老亲身卧万山云。
怀归有约多成梦，窃禄无才可报君。学业半荒须渐白，愁颜消得付馀醺。
龙飞二载状元郎，三策才陈又抗章。忠孝不孤明主望，迂疏任笑老生狂。
同游愧我非田昼，当道知谁惜子方。千古高名何所拟，七闽山色郁苍苍。
北极冠缨紫气分，南郊楼阁坐氤氲。莺啼苑树琼筵合，燕蹴坛花锦瑟闻。
二月衣沾星殿雨，九天杯覆露盘云。莫言词赋甘泉绝，欲向仙都诵赤文。
上林羽猎载红妆，内苑新开六博场。采色满盘消永漏，不知纨扇冷昭阳。
双鸿不独问加餐，笔底纵横意万端。总为难呼中散驾，可能无恨远游冠。
枋榆社日吾宁老，桐柏春源尔自看。记取缑山明月夜，玉笙鸾背莫辞寒。
波摇匹练界长空，天阔千帆处处风。入雾楼台先暝黑，隔林枫叶后霜红。
蔫红黝紫簇成堆，但摘儿童莫更猜。说与故园风物好，玉盘冰醴浸杨梅。
南北何如汉二京，迢迢吴越两乡情。谢家楼上清秋月，分作关山几处明。
四海谁扶汉室颠，桐江风节一丝传。知君真隐真明哲，千载人称范母贤。
四月深山似九秋，潇潇寒雨长离愁。仲宣无复荆州意，日暮他乡一倚楼。
少小不知边塞道，雁门闻说在天涯。如今流落桑乾外，南望山阴即是家。
去年送子越江西，几度相思梦转迷。此日械舟双棹急，夜深风雨过梁溪。
怜君风雪入潼关，斯世茫茫行路难。尔是浙人应自悉，萧萧生事比君寒。
劲节虚心本自奇，四时常见绿猗猗。笑他江上罗浮树，只放寒花三两枝。
凌霜傲雪不凡才，直到严冬烂熳开。不为春光便改色，莺莺燕燕莫相猜。
江上双台俯白云，子陵风节古今闻。皋夔熙绩唐虞世，精一相传在典坟。
华山长卧堕驴翁，功成海外虬须老。天下已属赤符人，惟有桐江一丝好。
洪尹高情太古音，艰危昏夜赠行金。为仁君子存颠沛，不是当年伯起心。
高堂二老面如丹，同一生申世更难。仙授遐龄书付鹤，帝颁殊宠诰回鸾。
乔松未觉年华老，萱革能禁雪意寒。持节平刑誇令子，过家称庆有馀欢。
豆醅香里洞仙讴，春满酡容雪满头。淮上几人同击壤，海东今日又添筹。
家邻节孝瞻徐子，世业文章重隐侯。漫道庆源开八帙，大椿曾拟八千秋。
七十精神不用扶，庆辰须见雪盈颅。寿萱吐秀侵香鸭，慈竹连阴护酒凫。
恩湛北堂重赐诰，瑞徵南极更张图。分藩有客归宁便，无限情申反哺乌。
潼关将军才且武，五千士卒健于虎。朝廷养汝为阿谁，盗贼公行如不睹。
昨日官车将到关，西风放颠尘满天。钱囊衣箧系车后，歘来掣去同鹰鹯。
南望京师五千里，僮仆所资馀有几。离家渐远亲故稀，向我长号泪如雨。
嗟嗟僮仆汝莫愁，圣人在上治九州。会看海内皆富足，关不须防无盗偷。
有鸟有鸟名太平，太平时节方来鸣。当今天子神且圣，怪尔日夕无停声。
人言此鸟亦如凤，不向梧桐爱萋菶。上林何树可相依，万年枝上春风动。
去年七月飓风作，驾海驱山势何恶。沿江滨海万人家，一半漂流喂蛟鳄。
今年七月仍飓风，驱山驾海势略同。人家有备幸多免，禾偃木拔岁则凶。
我闻有道唐虞世，风不鸣条雨沾块。休徵五事来应时，百谷用成民用乂。
当今公道如天开，金縢既启群公来。宾贤养老天子圣，风伯尔独胡为哉。
韩生画马不画骨，月山七马何峍崒。世俗纷纷方举肥，谁收冀北空群物。
连钱凿蹄黄金羁，圉人饮饲勤莫辞。一朝拂拭横门道，逐电追风君始知。
草木千山鼓角风，将军牧马夜郎东。灵台向夕占星色，巳报搀抢堕海中。
围合孤城海气昏，纷纷失木泣穷猿。何如衔壁归天阙，幸荷明王不死恩。
千群椎髻竞来王，声教南流尽越裳。但使文犀通贡献，不将铜柱隔封疆。
四月旌旗出白狼，千山晴雪照油幢。预知水草军无乏，试辨风云虏欲降。
诗书礼乐古人风，开阖机钤又不穷。得一胡儿如爱子，用三败将立奇功。
山前山后兵马雄，斧钺衣裳在掌中。狭士献刀承赐酒，贵侯免冑为趋风。
赤气氤氲夜指天，旄头落地如火然。晓来西山一鏖战，夺得牛羊归满川。
灅川冰尽水泱泱，堡堡人家唤莳秧。田中每得鸟兽骨，云是胡王旧猎场。
马邑边胡数被胡，王黄叛汉更通胡。帷中妙算能先发，夺得黄旗与绣襦。
君侯生长在炎洲，塞外层冰草木愁。祗怜军士犹寒色，腊尽辕门不御裘。
黄云压地秋离离，西风摇落千杨枝。白蘋已老暮汀远，满目丹枫胡雁悲。
孤舟一夜相思发，寒江明月吹参差。天末佳人犹未归，江头解佩欲遗谁。
飞虹千柱挂湖西，犹是苏公旧日堤。莫道沧桑今古异，风流曾记昔年题。
芒鞋踏破白云层，石磴迢迢几度登。一局残棋看未足，不知尘世似风灯。
西来山色满城头，东望漳河入槛流。傲吏岁时频卧閤，故人风雨一登楼。
乱离王粲逢多病，著作虞卿老自愁。君到长安相问讯，谁怜五月有披裘。
鱼轩碾破水中天，雾鬓风鬟从列仙。鼍鼓冬冬敲向月，洞庭君女嫁泾川。
碧沙瑶草带银潢，天女停梭夜采香。也觉九霄风雾冷，不裁云锦寄牛郎。
熊盈娘子董双成，王母前头一对行。天陌偶逢秦弄玉，相将凤管和鸾笙。
蟠桃熟酝九华浆，阿母临池不自觞。已赚穆王驰八骏，又教青鸟报刘郎。
广寒宫殿月中开，谁奉君王到上来。朝士无缘攀逸驾，只听归唱紫云回。
二妃天上遇重华，锦瑟瑶琴乐帝家。世上狂夫休浪想，对樗蒲斗紫兰花。
金阙西厢玉案前，众中谁是掌书仙。欲披小券支风月，借与琅函五色笺。
紫泥坛上火流红，夜半天神降竹宫。玉器七千陈湛露，翠蛾三百舞灵风。
白雀主人乘白龙，老刘翻领太山封。天翁亦自让捷足，莫怪凡夫争长雄。
落魄青衫随草色，萧条白发遣年华。徒劳梦寐费忧国，错认诗书能起家。
愚去刻舟忙觅剑，饥来索饭误炊沙。人间亦自有乐地，酒绕山巅与水涯。
冻指握笔如拳虬，犹有雪诗来北楼。北楼几日不一到，寒阵未许阳乌收。
瑶琨鹭羽孰坚脆，往往精辩闻龙牟。长安书生四十韵，远喜不救沟中愁。
颍阴禁体亦何事，雕刻但有空言留。凭高极目意颇豁，滉漾如驾虚空舟。
珠宫玉宇隔人世，一暖谁为苍生谋。洛阳尽覆吾亦愿，尚恐目前无此裘。
山鸟欢呼欲问名，山花含笑似相迎。风回碧树秋声早，雨过丹岩夕照明。
雪岭插天开玉帐，云溪环碧抱金城。悬灯夜宿茅堂静，洞鹤林僧相对清。
珍重闲情肯浪痴，一回踪迹几回思。目成歌席先偷笑，泪尽离衫未解携。
此日碧桃三度窃，何处琼树一枝移。怜君正在花秾处，莫到成阴却恨迟。
不成何病瘦腾腾，月费巾厢药几楞。会是一时无上手，古方新病不相能。
屏风叠里雁初回，滟滟湖天片月开。紫柏去时春色老，可中还有到人来。
一簇敲风百炼成，中宵惊起玉关情。总然用尽檐前力，应是无心为利名。
平楚何来使者骢，为言圣主是重瞳。中兴礼乐当年异，上国文章振代雄。
但说梯航归越雉，还看社稷倚周公。抱关小吏君休问，一任东流泛短蓬。
楼前风物隔辽西，日暮凭栏望欲迷。禹贡万年归紫极，秦城千里静雕题。
蓬瀛只在沧波外，宫殿遥瞻北斗齐。为问青牛能复度，愿从仙吏授刀圭。
迢遥春色自长安，火树初从塞上看。云拥千枝回紫电，风移万朵压朱阑。
星河烂漫低垂阁，樽俎从容近舞盘。侧耳关城犹击柝，幻光不照战袍寒。
使者临关日拥旄，天威只尺壮神皋。指挥乍结车骑阵，战守还凭虎豹韬。
万阁凌霄金作垒，五兵飞雪玉为刀。年来愧博君王宠，幸有边尘识二毛。
阳光隐现塞天昏，一半山容带雨痕。新水乱侵黄草岸，残烟淡衬绿杨村。
胡收野马休南牧，汉有雄师在北门。筹国莫矜无战伐，闻看游骑猎秋屯。
冉冉双幡渡海涯，晓烟低护野人家。谁将春色来残堞，独有天风送短笳。
水落尚存秦代石，潮来不见汉时槎。遥知百国微茫外，未敢忘危负岁华。
朔庭喜见战尘收，石洞思从大士游。不道受降唐节度，何如奉使汉通侯。
天垂台观三千里，雪染颠毛四十秋。短剑萧森心尚赤，班超独倚玉门愁。
花柳平生梦独频，开轩终是广东人。误来佛氏言相近，看到濂溪?亦真。
无极乾坤心上肯，古今文字眼中尘。可知动静俱堪定，明道先生意更新。
中秋时节景偏新，禅院空廷集缙绅。共赏团圆今夜月，可堪离别故乡人。
幽并凉雨思归切，淮海停云入望频。闻说东南方苦潦，到时急为济斯民。
三年书信远寥寥，知在临淄道路遥。空使多情长忆别，谁知白首得还朝。
曳裙几醉齐门酒，奉使应劳汉使轺。想到九重频顾问，好陈三策辅唐尧。
莺花春暖出都城，思入瓯闽几许程。官树晓涵晴雨润，江帆晚带夕阳明。
山材夜静狼豺息，海峤秋深瘴疠清。自古诹询资重任，九重伫听达民情。
徐子昔年官水部，匹马萧萧历齐鲁。运河水满万艘通，汶泗交流无壅土。
归来泉志手亲编，好与河渠书并传。不识当时陆鸿渐，齿牙空味虎丘泉。
东山高卧如龙蟠，天下苍生望谢安。徵书再下翻然起，五十不妨初作官。
征西将军姓桓者，致我胡为居幕下。新亭狎视犹小儿，流汗何人面如赭。
北兵百万次淮淝，别墅与客方围棋。捷书已至未终局，江上阿玄班捷师。
高怀磊落多长技，谁识向来游戏事。后世风流强慕之，登山也复携歌妓。
深巷虚斋草露漙，高僧净戒夜忘寒。编篱拟畜白糜鹿，种竹尽长青琅玕。
山谷七言云里和，楞伽四卷月中看。閒来梦觉游禅去，愧尔弥天释道安。
为辟云窝附法坛，斩除恶竹可千竿。黄金有地还兹布，明镜无台何处安。
避俗频来依佛榻，论心赢得聚儒冠。从前七火都灰未，更向人天一静观。
绛唇紫颔阵苍苔，笑向樽前慰客来。限令不遗姑射侣，陈诗还到柏梁台。
有怀南国将春寄，入夜谁家吹笛催。一自商王收采去，至今同仰济时材。
汾阳公子旧知名，两度相逢在玉京。入觐已闻输赋足，还家更有赐书荣。
三山晓日孤帆远，天上清风一握轻。乡里如逢知己问，殷勤为我道深情。
京华每日念慈闱，目断西江思欲飞。方切陈词趋北阙，喜闻给驿赐南归。
蓟门天阔鸿声远，淮海霜清木叶稀。想得到家称寿日，天香犹自染班衣。
花封几载棘栖鸾，才得相逢未尽欢。明日又从江上别，客途山水画中看。
闻道双溪似瀼西，草堂小筑足幽栖。扬雄奇字知谁问，杜甫新诗漫自题。
满座荷风鱼跃浪，一帘花雨燕争泥。白头无意蒲轮召，只恐文光动壁奎。
十年游子在天涯，一夜秋风又忆家。恨杀叶榆城上角，晓来吹入小梅花。
今年未听黄梅雨，水落桥头一丈深。每赖诸公相慰藉，忍遗一老恣沈吟。
神光易动丰城剑，古调难追绿绮琴。剩欲东门图醉别，近来官酒贵如金。
玺书遥捧向炎方，半是阳春半雪霜。鹾政应谙罗强弊，戎屯看抑并吞强。
汉廷尚屈桓宽策，岭峤何疑陆贾装。图像还期终剧论，送君归梦绕吾乡。
山势依台曲折成，断桥深处藕陂清。高人所寄皆孤迥，胜地因年见废兴。
春水苔矶枯柳卧，夕阳渔笛野烟横。羊裘亦是寻常事，浪有桐江身后名。
流泉在道石钩衣，登顿从朝至落晖。雨足诸峰茶笋候，烟生一派栝松围。
青牛客礼仙坛斗，白鹿宗瞻讲院扉。相望莱芜隔苍莽，晚潮声送独吟归。
孤城残雪漏声寒，灯火稀疏社鼓欢。元夕已过人未醉，小桥重度夜将阑。
月华似向瑶台见，花雨真将玉树看。回忆长安歌舞地，五侯骄马正游盘。
郎星行部及春和，老稚争迎睹玉珂。曲巷向逢仙吏寡，应门今报使君过。
为怜折节忘轩冕，何限留馨在薜萝。苍赤安危劳置问，保釐谁不望恩波。
亭花落尽鹧鸪飞，吉甫台边春事稀。锦水毓华添丽藻，禺山金碧有光辉。
僰中僮隶传书至，煎上人家沽酒归。笑挈一壶江浦去，轻红刚值荔枝肥。
湖上桃花瞥眼娇，鸱夷舟稳卧吹箫。谁能载得西施去，却弄吴王送女潮。
草阁南东霁海烟，万家耒耜雨余天。更怜村妇多新饷，潮落平沙蛤蚌鲜。
雨过青坪不见人，剪茸新鹿白如银。数声鼓笛丛祠近，知是祈年赛水神。
竹床花簟坐萧闲，好是侬家销夏湾。谁道屏风无九叠，彩云飞作洞庭山。
年年银汉桥成后，楼上昏鸦接翅归。御史府中栖未稳，倡家树里听应稀。
绿垂槐穗藏朝雨，红入莲衣浴晚晖。春去秋来浑底事，只输鸿雁塞门飞。
上林献赋恨空回，水驿冰鲜夜半催。枕上笙箫听渐近，杨梅卢橘过江来。
陶枕单衾障素屏，空斋独卧雨冥冥。辋川旧拟施为寺，内史新邀写得经。
窗竹弄秋偏寂历，盂兰乞食信飘零。年来会得逃禅理，长日沈冥不愿醒。
长安飞雨洒轻埃，万户千门画里开。雾树稍迷蓬阁观，烟丝犹袅建章台。
故园红药谁同赏，旅榻青苔客不来。莫怪残春倍惆怅，一山风景各衔杯。
江花江草净春烟，北望空怀乘兴船。水国人家种杨柳，清明士女竞秋千。
客厨未乞龙蛇火，旅食频催犬马年。遥想风流王柱史，西台银烛柘枝颠。
秋风淅淅动帘旌，淮堰还稽半日程。乡思转多眠不得，海潮催得月东生。
彩雾沉沉瑞气浓，步虚声过七星松。笙箫半在丛霄馆，鸾鹤常依见日峰。
宝鼎暂将明水注，金书仍许白云封。一辞阿母瑶池宴，长听花台午夜钟。
别我天津买画船，暮云横射夕阳穿。坐因有约常虚左，行为无心误向前。
新雁叫空秋思集，短篷惊雨夜灯悬。逢君梦里分明语，犹滞垂杨古渡边。
雄郡东南第一州，使君五马此来游。几多异政曾膺宠，千里疲民又轸忧。
地暖淩江冰雪少，风清越石瘴烟收。笑余早晚梅边过，满耳歌声处处秋。
清和如玉粹如金，尺丈难量器浅深。治郡不惭循吏传，封章真抱古人心。
歌翻襦裤欢何极，刑示蒲鞭辱不禁。可但三衢河泽润，更期商旱作甘霖。
隔年一见北双金，尽放虚怀酒盏深。山好故萦留别意，滩忙聊滞欲归心。
枫庭王命何能缓，梓里亲恩未可禁。闻说南河河水浅，欲攀箕尾借商霖。
阖庐城外木兰舟，朝泛横塘暮虎丘。三万六千容易过，人生只合住苏州。
轻盈掌上艳阳新，再睹昭阳殿里人。谁说六朝金粉尽，一身当得秣陵春。
孤城全在翠微间，九叠屏风绕郡环。红树作花欹粉堞，白云如画写青山。
戴村人共秋空远，严濑潮随暮雨还。自笑无才趋幕府，也从车骑得乘闲。
戈船一片压江流，候晓乘风怏远游。古戍荻花千浦月，荒城杨柳数家秋。
伤心战地风前草，极目飞鸿海上洲。何处笛声当夜起，军中行乐似边州。
金陵曾向酒家眠，十五当垆不数钱。红版桥头明月色，娟娟犹在玉钗前。
疏疏秋雨秣陵寒，白露初高叶未丹。欲寄愁心无处着，湿君衫袖到长干。
日南遥忆陇天长，丹喙能言五色裳。玉殿雕笼新诏入，西宫愁杀雪衣娘。
日御文华说五经，鸟言虽巧未曾听。长廊上苑东风里，寂寂无声对画屏。
九疑山色望来空，客梦家山夜雨中。无奈鹧鸪啼到晓，黄陵庙口落花风。
一枕游仙梦复醒，无端芳草最关情。生时不惜春风力，见处偏惊夜雨声。
原野绿齐疑蝶化，华胥调引乱蛙鸣。西堂睡起成陈迹，佳句长留万古名。
徘徊绝顶欲何之，悽绝斜阳欲落时。烟树苍茫一怀古，低头遥拜亚夫祠。
狼藉东风不暂停，小园一夜响金铃。桃花莫逐杨花落，到水何曾共化萍。
江边相遇便相携，双去双来羽翼齐。若到间关花下语，白鸥那得及黄鹂。
青荷作笠草为衣，游倦沿溪信步归。扑簌沙鸥忽惊起，方知犹未到忘机。
珍珠密字写新愁，应怪萧郎爱远游。那识春风杨柳陌，行人亦悔觅封侯。
老矣重来作此游，春波依旧绿如油。颓垣三尺苔痕古，认得徐娘卖酒楼。
关前衰草冷烟迷，关内骅骝十万蹄。且喜年来边塞近，红闺不用梦辽西。
铁甲年年卧戌楼，将军未老鬓先秋。防边奇计谁能识，量尽寒沙夜唱筹。
笑谈取适元方简，俯仰留情叔子文。白首怡怡还好客，相期同踏虎丘云。
尚书门第切云高，西去秦山望眼劳。朝论十年归旧德，家声今日在时髦。
虚闻汉节求良马，尚有任竿拂巨鳌。却望故园归路杳，未辞尘土逐青袍。
虚窗绿陊红尘杳，昨夜微霜惊宿鸟。玉衡天远不禁秋，疏姿映带林塘小。
厌随繁蕊蔟暄风，剩裛篱香扑酒空。轻薄苇绡寒独浣，缟衣无地扰师雄。
酒帘风劲碧梢寒，南陌花光媚眼看。惆怅谷莺呼不起，腰枝赢得倚阑干。
映水长条故故柔，彩虹桥畔系扁舟。轻阴似管离人意，一夜回塘带雨愁。
簇簇红霜映石坛，高标留借野人看。风光牵挽藤三尺，秋色扶持竹半竿。
本草性凉消内热，仙家味苦带儒酸。向来肺为忧时渴，欲卧篱根待一餐。
斜月枝头照返魂，先生抉醉倚篱门。花应欲识苍然面，莫遣风前绛烛昏。
昨夜追欢一哄堂，醉归山月已无光。朝来中酒无人问，卧听春莺不下床。
榾柮炉头拥薄绵，嫩寒微雨暮春天。不知诗思能多少，榆叶梨花已满前。
明妃掩袂辞青锁，雨泪盈盈向空洒。生来不省出罗帏，万里谁教学骑马。
待罪长门岁已深，朱颜绿鬓坐销沈。君王对面尚如此，安有异域能知心。
一死可办不足惜，但念无名死何益。未说黄云出塞愁，妾有甚难长在臆。
琵琶曲谱君勿传，薄命流落空自怜。汉宫若奏房中乐，自有关雎樛木篇。
墙底芳尊岁合开，杖藜岁约为花来。醉翁惯作颓然醉，先报东风扫绿苔。
江上重瞻第一楼，按图还是几春秋。衣冠聚会清时事，歌舞销沉异代愁。
北斗近檐星尽拱，西山迎客雨初收。俗传泽国须雄镇，赖有中丞肯细诹。
两公真不愧儒冠，牛斗秋高剑气寒。百尺新祠连阁起，万年青史当经看。
勤王慷慨心俱尽，就义从容事总难。风马云车无近远，他乡何似故乡安。
停君车骑翠坡陀，白玉双童几曲歌。行客岂堪连袂听，海阳携手似漳河。
折冲元自汉庭闻，柱后新裁上切云。一剑画将天堑地，千帆教就水犀军。
台城昼拥韬钤色，幕府春生组练文。却笑当年浑共浚，与君同姓不如君。
惠文霜色隐昆吾，玄武湖风响仆姑。三翼尽环青雀舸，一军俱号黑云都。
按章诸部多抛绶，趋府何人不佩符。共说中朝山吏部，论兵暗已合孙吴。
空庭雨湿聚华茵，回首东风忆远人。玉砌香消行迹断，雕阑吟彻别愁新。
楼台半是前朝景，桃李都承旧日春。归燕多情还恋主，衔泥双拂画梁尘。
遥望河流一缕微，凭虚俯见乱鸦飞。云流槛外生寒色，霞落樽中驻晚晖。
共赋高秋能不倦，登楼后约恐长违。仲宣老去随萍梗，湖海茫茫几梦归。
秋向郊原静处寻，古墙围绕荜门深。迂回窈窕层苔路，青紫丹黄千树林。
风定小池开竹影，日中高榭合藤阴。孤琴更在西邻北，遥领清商识隐心。
海榴随处傍人红，只有溪山趣不同。看画却疑家在眼，出门随步任西东。
此心苍翠绕蓬莱，劝讲时陪鹤驾来。退食自公无一事，赤心长对海榴开。
天涯裘葛易经时，多少閒情恼梦思。碧树惊风回夜馆，绿荷凉雨泛秋池。
故人多病谁相问，圣主深恩敢自期。垂白倚门俱有待，青年薄禄未应辞。
昔年解佩出长扬，肠断秋云远陆郎。别去同谁抽彩笔，病来多自检丹方。
避人溪鸟翩翩逸，得雨阶兰渐渐芳。遥忆干将今跃冶，几回瞻斗见虹光。
桑海茫茫不可论，衣冠乡里几家存。咸阳渡口秋风里，惊见开禧执政孙。
王事贤劳可得闻，贡来官马动成群。身先牧圉关山险，胆敌将军战伐勋。
栗亭薯蓣耕云熟，同谷黄精斸雪深。恐有诗人在山野，使还为我一相寻。
愤斋抱璞竟沉沦，可是苍天独负人。蚤已成家誇令子，今当入幕羡嘉宾。
诗书真见重馀庆，关柝谁言祗为贫。苦忆渭阳深念别，再陈先训愿书绅。
留侯世业在平江，忠武名堂世莫双。效力已膺三圣宠，宣威曾受万人降。
葵心向暖瞻天阙，剑气生寒镇海邦。我欲题诗扬盛烈，却惭未有笔如杠。
相地占天两鬓皤，忽闻观化奈愁何。眼前故旧知心少，身后文章诔行多。
庭院鹤鸣空夜月，江湖鸥散冷秋波。贤郎早受青囊诀，籍籍时名起浙河。
明星当户动征鞍，此去春光道路看。巴子地形天外转，嘉陵江色郡中寒。
三秋战伐抡才急，四海诛求出牧难。沈约未须裁八咏，倚楼时复望长安。
锦水征帆鼓吹开，儿童骑竹郡符来。星前旧垒馀巴国，云里孤亭拟岘台。
?色昼当槐府静，夷歌春让芋田回。祇怜花发郫筒美，谁似仙曹对举杯。
蹇蹄避泞踏平沙，日影曈曈噪晓鸦。染血枫林酸枣树，沾泥柳絮木棉花。
群羊出牧争溪渡，野店挨门到郭斜。我亦坐淹三日雨，喜看千里麦抽芽。
漠漠孤烟江上横，行人说是偃王城。当年仁义将何用，地下疮痍恨未平。
故垒几朝看鹿走，荒基无岁不牛耕。徐山石室今何似，旧楚依然春草生。
此地不闻如巨鹿，何缘白骨似长平。古壕三尺冤难涤，亡镞千年魄尚惊。
风雨丹枫标汉帜，兵戈旧垒筑新城。英雄多少埋黄土，屠钓偏流竹帛名。
去年七夕燕山度，今日双星海畔看。一自故人如雨散，曾无片楮报霜寒。
关河到处容堪老，杯酒人开会尚难。万卷腹书何意晒，且从儿女觅新欢。
朝朝促膝犹嫌阔，岂料空山隔暮猿。薄俗五交多到溉，深情千尺只汪伦。
海滨渐败椒兰气，宇内争蹊桃李言。莫以忧伤损肝胆，吾侪尚欲用乾坤。
巳过纲成跃马年，纵逢唐举不轩然。逃名漫学墙东隐，小筑真疑岸上船。
自叹半生惟砚北，畏闻两字在卢前。却如老大当垆妇，脂粉调人亦可怜。
片帆晴日乱江流，顾此茫茫万顷愁。一夕悲欢真是梦，三年来往亦何求。
山如有意增萧索，风怪无情不石尤。回首苍烟隐城郭，况堪重上仲宣楼。
观风使者远乘轺，霜气遥令瘴热消。遂有神羊能奋触，伫看独鹗转横飘。
南蕃雨露心偏系，北极星辰首重翘。旧著一编盐铁论，可无收采及刍荛。
珠光南海旧昭回，何意翻投老蚌胎。岂是长庚垂欲下，多因释氏送将来。
甘泉远取三山注，瑞土重凭五色培。咫尺弧星连寿极，为公满酌紫霞杯。
霏霏香雾凝春殿，日上觚棱催赐燕。身随恩泽下丹霄，乌纱晻映东风面。
喜君有籍通金门，簉羽鹓班朝至尊。星源异日观图画，知是唐家忠武孙。
拂袖归来我最先，相期耕钓在馀年。无端遇著东风恶，吹上长淮逐客船。
三淮浪急大江回，几处惊如滟滪堆。我正思家行欲到，汝今那更别家来。
酒尽沙头泪满裾，临当别去更踌躇。都忘我为儒冠误，更嘱还家课子书。
橘柚连云手自栽，别来谁复为封培。棘篱缺处秋偏早，时有邻童摘实来。
几畦蔬甲一长镵，记得年前草自芟。今日满林荆棘长，令人千里望归帆。
惊雁相呼秋满江，小轩临水似艂艭。夜阑不寐思兄弟，风叶萧萧正打窗。
薄暮西风生树头，坐看凉气近人浮。一年今日才过半，梧叶萧萧已厌秋。
晓起西风忽到门，剩炊香雪满瓷盆。怀人独向尝新处，含哺移时不忍吞。
几欲因书寄土宜，溪云山霭不堪持。力田未足输官府，念尔徒搔两鬓丝。
霜气横秋万木彫，月棂风牖夜萧萧。在家无限悲秋思，况尔别家千里遥。
凉飙拂槛露泠泠，纤月当楼可一亭。荏苒流波逢七夕，合离人间亦双星。
天边朔吹来初雁，草际微光缀乱萤。徒有芳尊不同赏，灯花牢落向谁青。
津吏遥迎客子船，舣舟亭下晚晴天。斜阳未落先浮月，远水初平欲化烟。
江路每怀青草过，旅情长向白云悬。夜寒更柝声声起，听到关情一黯然。
长河积雨晓弥漫，却爱轻风引碧澜。会得邹人柯氏意，庄生幻语不须看，
吾舅埋光庆泽深，一经真胜满籯金。青年关柝成先志，白首诗书究圣心。
世业有恒思善保，冰渊无际动如临。病馀勿药须珍重，日日凝眸望好音。
回首丹梯思渺然，还从此日话当年。晓星残月双青眼，东阁西亭几玳筵。
犹有强弓堪射雁，可能长剑复凌烟。仙班次第休重论，一着商颜已自先。
我生于君后三算，我及君游已十年。浮世升沈几搔首，高秋风物又登筵。
银钩欲转薇花月，金兽初腾柏子烟。他日仙班只今定，丹梯须让海鸥先。
闻说城西射雁归，水清沙冷雁高飞。将军不是无长箭，为惜春风好羽衣。
高林风动探梅天，紫气缤纷云母巅。邸第鹤閒眠月隐，梁园橘老带霜妍。
凭将一掬阳和日，占得千秋栎杜年。天保为君歌一阕，可能携我拍崖肩。
家学吴门比陆机，一官犹着旧儒衣。执经讲肆诸生满，临帖山斋过客稀。
雪浪每从章浦见，暮霞多入楚城飞。石渠金马徵贤日，时倚江云忆禁闱。
秋风不用叹差池，利钝仍知亦有时。似我从前犹眊氉，看君自小已瑰奇。
楚弓一任他人得，和璞惟应识者知。归到安成春正好，过庭还问几篇诗。
列宿曾闻数应天，词垣师授选惟贤。玉窗云雾朝生研，绛阙星河夜动椽。
沂上舞雩多乐事，洛中心印有真传。从来程李东西近，桃李新阴在讲筵。
陌上鸣珂散紫宸，相逢意气转相亲。清尊细菊堪销夜，走马传书易隔旬。
九月衣裳同在客，千江烽燧远愁人。凭君莫洒忧时泪，无数秋风白发新。
斗柄横斜河汉微，轻风欲袭五铢衣。钧天一派初收响，摘得金盘玉露归。
肩舆隐隐陟崔嵬，笑问秦人斗宝台。胜负千年同一梦，东风惟有野花开。
每到花开忆锦溪，春醪今日为君携。山中傥值看花伴，醉里新诗好共题。
披云坐石拥仙祛，酒态诗狂宛自如。镇日旌麾依水竹，一时宾从狎樵渔。
新青壁送尊前雨，宿润苔生石上书。潦倒正思河朔饮，天浆莫遣帝觞虚。
天子聪明古帝王，百年日月要重光。文山老子忧思远，独上中庸第一章。
仙客芝田傍白云，偶遗鹤驭到人群。酒酣射覆多奇中，歌罢谈玄总异闻。
仗剑向幽驱鬼物，焚香当昼下神君。人间妙术浑难尽，欲续齐谐志怪文。
桑叶重重戴胜飞，行人多报故人归。鬓从别后星星出，花到春深树树稀。
诗喜官闲能不废，身缘谋拙事多违。便须出郭相迎迓，遮莫南风雨满衣。
紫帘凝烟碧香绕，银灯结花金粟小。主人捧酒起劝宾，离别长多会长少。
明朝骑驴郑圃东，白沙黄叶满林风。知君此际能相忆，笑指灯花映酒红。
绿芜迷渚水漫沙，断岸无舟路转赊。细柳已黄千万缕，小桃初白两三花。
烟中晚棹兼沤远，雨里春旗趁屋斜。野趣莫嫌浑寂寞，近来沙觜有人家。
啼鸟匆匆变物华，雨池科蚪渐成蛙。青鞋谩踏闲边草，白发羞簪醉里花。
此日骅骝思苜蓿，当时鹦鹉唤琵琶。遥怜箫鼓追游地，荠麦青青已没鸦。
春坊二十馀年旧，此日同朝见几人。老我论思愧臣职，多君谳议副皇仁。
西风岐路明红树，秋渚离情对白蘋。万里天恩荣昼锦，到家应及岁华新。
雄县城南水没路，莫州市里酒如油。客行相聚且一醉，不见越人空古丘。
萧条风雪夜深寒，短棹临津欲发难。却忆故人单骑去，谁家茅店解征鞍。
九年旅服寄燕阳，衣彩趋归问草堂。筵取武夷云作幔，酒分沧海月为觞。
梅花官阁题何逊，薤叶山斋礼任棠。曾是平津门下客，相将鸣佩忆鹓行。
行藏何意听苍天，白首丘园君独贤。每混渔樵耽野况，顿忘宠辱觉神全。
香分晴院疏帘外，春到寒塘秀竹边。却老有丹随处足，不须方外觅真传。
葵叶青青葵叶黄，葵叶星星葵叶凉。谁裁边幅馀中央，北斗柄摇明月光。
琼楼仙子赐金冠，贝锦霞披列上官。昨夜玉皇巡幸处，东风南国最先观。
当头明月任人看，此夜嫦娥也不寒。宝塔佛空金世界，霓裳人倚玉栏杆。
山河有影归魂魄，冰雪成灵入肺肝。万里管弦专一夕，鸣鸡三叠未曾阑。
寒雨潇潇生暮烟，西风黄叶落无边。昨宵关外飞书至，不是廷臣不与传。
枇杷子熟柚花香，游子东风欲断肠。溪上有云谁可渡，数声啼鸟在斜阳。
大江昔日竞繁华，杨柳溪头姊妹家。微月管弦牛女夕，满船灯结素馨花。
山城阳动日初长，快对飞鸿锦字香。玄酒载赓康节咏，梅花新赋广平章。
堪知吸露冰为骨，想见凌霜铁作肠。最是陇头无限思，一枝分得满庭芳。
累岁牢骚志未平，欣逢佳咏发幽贞。字霏雪调争梅放，句洒冰壶映玉清。
推出百花良有意，分来三径更多情。知君不浅扬州兴，东阁诗才久著名。
柳烟槐雾接河梁，树杪分明见太行。月上山城征马急，雨过汴水露荷香。
赠行古帖来东邸，侑酒新词出宪王。此去洞庭秋正好，烟波声里说袁郎。
乡里相逢簇绣鞍，客中重见别离难。新诗为写齐纨扇，一度相思一检看。
之子采樵何所之，樵闲倚石复移时。忽逢莺语思求友，偶值仙人还看棋。
山中乱云如雪屋，松下清风多紫芝。袖有长书君莫上，祗今且可醉吟诗。
馀熇刚得片云浮，天亦怜人绝顶游。此会垂垂遗我老，诸公衮衮觉谁忧。
已传新将韩擒虎，无复偷儿奡荡舟。定到五更宫漏下，可忘问寝到龙楼。
三十年来妇节完，玉壶清冷逼人寒。松筠自保知心久，桃李空惊入社难。
化及乡闾堪树表，教成儿子解承欢。凭谁更续离鸾操，为谱琴声膝下弹。
兰房昨夜蔼祥氛，天锡佳儿自不群。一角白麟真有种，九苞丹凤岂无文。
桑弧蓬矢阍人设，玉果犀钱座客分。试听啼声知国器，添丁谁说事耕耘。
昨属传书宽远忆，侧闻为郡解忧襟。他乡病起逢秋色，故国花香见客心。
三径园庄常阒寂，百年台榭独登临。天晴水散荆襄急，云合山包汝邓深。
州县黄堂非尔辈，朝廷骢马要人钦。也知皂盖熊罴轼，不换乌台獬豸簪。
尽道白公如白玉，终然黄霸锡黄金。徵聊拜相他年事，野老扶犁望傅霖。
天末逢秋惊客心，只看商意动高林。修篁细叶迎风乱，翠栝繁条傍石阴。
江上钓缗青眼底，年来净叶碧山深。东归喜有王摩诘，辋口柴门许独寻。
鸠兹城边望不稀，翠木朱藤罨画溪。津吏扬舲唱歌去，溪花十里使人迷。
老藤偃蹇露颗悬，恍惚骊龙抱珠眠。只恐风云一朝会，奋迅直上苍苍天。
移根大宛渡沧溟，风雨园林几晦冥。半夜月明送清影，龙蛇散乱走空庭。
残臈应随寒漏尽，新春又逐晓钟来。天公似报春消息，乱剪琼花到处开。
相呼相唤下回塘，秋水芦花一望长。万里云霄身未达，数声嘹唳送斜阳。
晚风缓步水云村，景物无端役客魂。雾拥碧岑螺髻湿，风生沧海雪花翻。
湄州渔艇初归浦，禧水人家半掩门。独倚长松吟未就，梨花疏雨送黄昏。
凤凰山势翠岧峣，草树荒凉王气销。二帝魂归江月冷，六宫人去海天遥。
英雄千古埋黄壤，台榭三春长绿苗。惟有钟声应似旧，朝朝暮暮送寒潮。
碧海珠光日夜浮，百年天地此奇游。花宫远映三山树，水国寒凝四序秋。
雨过欲明云外岫，蜃来忽结海中楼。为耽佳胜依仙侣，向晚还淹岛上舟。
灵峦隐隐背城开，览胜何劳慕九陔。溪是武陵看进艇，花疑少室故停杯。
吹箫应使鸾凤下，解佩深期猿鹤来。良会有时难屡得，碧山欲暮更徘徊。
衡门秋飒绝嚣尘，三径潇潇旧隐沦。老去菊萸犹自媚，节临兄弟转相亲。
插花欲满参军帽，洒酒惭非处士巾。莫问明年谁更健，陶然一醉卧松筠。
古来献纳重兰台，五色花笺日下裁。地切西清分雨露，文从北斗仰昭回。
铜龙晓辟黄封入，金马朝回锦帙开。满袖炉烟随染翰，恍如云气下蓬莱。
青骡遥忆白云乡，与客寻真路杳茫。玉舄漫留亭上迹，金函谁发石中藏。
悬崖水滴千年薤，别涧蒲吹九节香。便欲乘风生羽翼，醉来空自笑秦王。
故人闽海结茅堂，海上相思更渺茫。地气未春先见草，山风迎腊不飞霜。
林深采药窥猿啸，田熟开书觉稻香。我欲移家同避世，可能白发老沧浪。
一甓真如博浪锤，事机不偶亦空施。降城未分身无用，骂贼犹知舌可为。
膏火愿延三日死，海天能信六龙之。长檐街上春秋祀，李邺魂应愧此祠。
仙客何年搆草堂，岿然灵谷隐熙阳。种桃洞口烟霞迥，卖药壶中日月长。
气应木神符运泰，炉存火候伏丹光。一从九奏钧天后，更觉云深草树芳。
四郊围合偃旌旗，百雉孤城道不支。空有张雷全节地，更无周汉复兴时。
寒烟近水留遗迹，落日长松想令仪。生死固关伦纪重，简编千古令名垂。
秋风江上锦帆开，荆国人瞻帝子来。鸿雁九霄分雨露，鱼龙七泽避风雷。
丹砂不数淮南秘，词赋宁夸子建才。民壮奠居藩辅重，年年来进寿尧杯。
季冬闰月忽暄燠，惊见蚊?当户飞。自缘雷雨好解作，谁道阴阳难范围。
四时吕览有定令，五事箕畴无少违。为检金縢看故事，分明人道应天机。
乡邦交谊最相亲，忍向离筵劝酒频。抗疏但求禆圣治，论思端不忝词臣。
自怜石介非狂士，任诋西山是小人。暂别銮坡非远谪，莫将辞赋吊灵均。
楖栗横肩衲挂身，芒鞋踏遍万山云。若逢婆子山前问，蓦直从来不误君。
闻道边风最苦寒，风头起处欲行难。中台积雪深无路，处处封门不出看。
我昔曾参老夜台，冰寒铁瘦石生苔。舍身入海闻还出，君到清凉试问来。
文殊何必住清凉，大地何曾不放光。自是凡夫心执著，登山涉水费资粮。
龙剑千里神相通，心知不在离合中。都亭久别今一晤，美人又去长江东。
帆外水天渺无际，白波如练摇丹枫。阊门樽酒复谁同，孤怀惨淡生秋风。
乱草已非伍胥宅，百花曾绕吴王宫。霸业往事但明月，浩歌五湖惟钓翁。
虎丘凭高正慨古，飞鸟远没苍烟空。莫忘词客疏幽意，老却春洲芳杜丛。
家住江南建业城，春风归去片帆轻。凤凰台上重登眺，白日浮云万古情。
山亭芍药正花开，白石栏边对酒杯。醉折红芳还起舞，天风忽送彩云来。
洞庭昔返楚天魂，孤冢千年失子孙。蜀道悲歌今不见，暮云愁色满中原。
溪上茅茨屋数椽，春雩秋社自年年。窗含鳌背千峰雨，帘捲波心万顷烟。
柳径有时缘客扫，竹床长日抱云眠。白头自分无人识，不解诗名到日边。
房村山绕吕梁洪，驿树迎霜望渐空。浓翠不遮僧寺月，疏枝犹拂酒旗风。
叶飞片片长河上，影落萧萧夕照中。到此推篷吟眺久，遥知宋玉赋偏工。
芒砀英雄几劫灰，泗亭斜日下荒台。水声已带馀光落，山色犹迎返照来。
门外孤烟人语静，林端初暝鸟飞回。仙舟际此应停棹，吊古凭君作赋才。
赴阙同登浙水舟，停桡共过阖闾丘。云随殿阁疑天近，江拥吴淞入海流。
石上逢僧松影落，池边访古剑光浮。别筵况有登高赋，牢落偏消客路愁。
五陵裘马太纵横，谁信阳元是庆卿。燕市酒人看尔在，青门回首不胜情。
洞房昨夜春风生，燕子重来花又新。帐里犹思返魂术，妆前仍作画眉人。
楼外桃花红锦披，当花把酒映花枝。慈亲饮酒看儿笑，记摘桃花洗面时。
春水江门一叶舟，几人来此看垂钩。浮云一散无踪迹，飞尽桃花江水流。
每向人间望碧峰，石门今得问幽踪。路缘风磴泠泠策，寺隔烟萝杳杳钟。
窗下鸟来多堕果，亭前鹤去只高松。一龛愿借依香火，莫道诗人非戴颙。
千载支郎此说经，寒泉幽涧尚纵横。莺花浪示春声色，水月犹通佛性情。
嵌石半龛苔寄迹，空庭一个鹤留名。许询同化无同调，只有溪山照眼青。
玄都殿在西城北，虹渚星湖万岁峰。实笑秦祠征宝雉，还轻汉畤降黄龙。
金盂露碗收神水，玉带风符护禁松。一自玄元归碧落，瑶坛寂寂下宵钟。
侦骑飞来夜探胡，为言城下五单于。宛驹市得红罗去，拜舞军前唱把都。
向晚笳声满地悲，大营方猎插金瑀。胡儿铁勒吞风去，共惮铜梁张太师。
黄云酿冷透吴绫，风塞长空盖五陵。侵晓乱飞依旧整，随风低舞渐新增。
柳塘浅水冰初冻，驿馆寒炉火熳腾。一曲未须愁寡和，还期盈尺作嘉徵。
千卷储书作墨庄，梦随春草到池塘。涓涓碧井分仙社，面面青峰隔女墙。
丹桂燕山多异种，金砂樵谷有遗方。接䍦倒著閒临水，照见䰐鬖发影长。
郡郭风光此具观，频来杖屦不辞难。花枝诘曲池边过，山色崔嵬雨后看。
轩冕已抛全世局，图书终不厌儒酸。病馀筋力犹供客，日课园蔬侑素盘。
缨绝钿遗漏欲分，留髡送客意何勤。酒阑明月生琼树，坐久流萤点绣裙。
子夜歌来犹是夏，巫山梦去总为云。羞将锦字传哀怨，清磬长依贝叶文。
金飙刮地雨初晴，使者飞帆至海城。宝剑光摇秋水碧，绣衣香压瘴烟清。
既从闾井询民瘼，复向屯营问戍情。地僻人淳无个事，但闻村老话升平。
南渡同安尚用儒，新城犹想旧城模。公来甘雨恒千里，座下长江控五湖。
随世功名疑可就，屠龙伎俩岂云无。羲爻已领含章意，五马行春且大都。
高树凝云殆障天，相逢俱是藉云眠。丁宁再勿私风露，江海年来伤乱蝉。
移树当阶引稚藤，向空云雨绿层层。好花历落葫芦小，十尺湘帘对曲肱。
殷勤河畔挽馀酣，宇宙茫茫欲谩谈。云白水深清不了，春风还许会江南。
万动无劳撼古今，青天到老亦难任。閒条閒絮犹何物，系得男儿几许心。
去圣迢迢一信无，颓波何处可胜呼。沉情数弄穿云曲，海色天风奈许孤。
野韵寥寥起太清，漙天容易对谁鸣。馀寻万古无痕月，听奏冰弦一再行。
风云旌节自村村，烟火相望子哺孙。王化已知无内外，生愁寒雾障天门。
云帘雾箔隔仙都，八月天河见玉肤。忆自二郎相别后，素娥无梦碧鸾孤。
水落云寒野墓孤，夕阳红树血模糊。香帘翠幕知何许，三月天南听鹧鸪。
当阶寒玉一枝微，去树犹能趁雨肥。因忆故人前日梦，沉冥无复转柴扉。
风和日暖到天台，千树桃花杂草莱。玉女捧卮开夜宴，洞箫吹月上瑶台。
五铢雾縠香生袂，七宝云筝毊绝埃。堪笑刘郎凡骨重，来游此地却思回。
篱菊堆金木叶丹，江天秋老客衣寒。风高但觉征帆急，金尽那知行路难。
岁月似梭忙里过，江山如画醉中看。从容归去鳌台隐，箬笠蓑衣与钓竿。
吴城山下草青青，春半南湖水未平。几点征帆来日下，数声渔笛起云层。
鸥波浩荡兼天碧，蜃气氛氲带雾腥。倚遍栏杆倍惆怅，思亲何日复羊城。
楼台隐隐翠微间，玉罍金尊特跻攀。薝卜有花香可爱，菩提无树地何悭。
碧潭犀戏拖金锁，苍峡猿归献玉环。试问高僧知造化，飞来何日复飞还。
客中送客恨无涯，强展花笺赋别诗。辽海岁寒应历涉，巴山春暖少驱驰。
仲升投笔心先壮，仁贵荣归会有期。后夜相思何处是，柳营风细月明时。
望湖亭上访坡仙，倚遍危栏思渺然。彭蠡波涛翻白雪，匡庐林壑拥晴烟。
客舟来往西风里，僧刹高低夕照边。遥忆故交分袂处，大姑山下水连天。
童颜鹤发一耆儒，文藻风流董仲舒。高志未尝图利禄，生涯还喜乐琴书。
今朝花甲逢初度，昨夜祥星耿太虚。闻说世传仁者寿，遐龄当与古椿如。
棱棱襟襫梦难成，又听鹃声更恼情。叫道不如归去好，蜀天何处是归程。
软饱三杯午梦醒，扶筇纵步竹边行。清风满径襟怀爽，喜见儿孙次第生。
晋墅吴山次第游，古来江左擅风流。三春忽漫交三月，一壑真谁共一丘。
花隐鹿麋穿别圃，雨惊凫雁起寒洲。卢龙有约成虚定，徙倚怀人暮转愁。
西樵居士在端州，远寄丹山最上头。二十年虚宗炳社，一千里忆剡川舟。
云端话断星岩夜，锦水人归碧玉秋。世故儒生谁独念，黄埃满市莫淹留。
吴楚千峰树杪开，台空曾见凤飞来。三山秀色还今古，六代繁华几劫灰。
秋入风林落叶纷，青山尊酒散斜曛。洲翻白鹭连吴树，江瞰卢龙带楚云。
乱石残花一径幽，侧身吴苑此清秋。思乡怀古俱无那，西北浮云自帝州。
台上萧萧万木秋，谪仙文藻亦荒丘。凭高莫问前朝事，惟有长江日夜流。
半壁烟霞几树苍，松门寒掩曲溪长。客来想象江南景，一片湖山带夕阳。
古桧龙蟠竹数竿，墨云长护翠琅玕。斑痕纵有苍梧泪，不及潇湘五月寒。
鸟栖残叶梦回时，月满关山有所思。无数人家吹玉笛，未应俱是断肠辞。
差参宫树殿东西，树里青山落日低。回首旌旗犹未定，晚来风起玉河堤。
满地花阴翡翠凉，半帘红雾水晶香。黄鹂似惜春无主，啼遍宫门不过墙。
柳花台榭汗销香，荷叶池塘趁晚凉。十里翠萍鱼点破，软沙深处见鸳鸯。
架上絺衣卷翠丝，手中团扇怯风吹。侍儿不识人心别，还把红盐洒竹枝。
梦断巫山独拥衾，笙歌声迥夜沉沉。无情不似铜龙漏，滴碎长门一寸心。
玉河桥下断水流，流尽西风不见鸥。纵然收得霜红叶，磨灭多情一半愁。
送别无诗却有情，看山犹记别时程。沧洲隐隐连河间，落日城头一骑行。
玉堂清迥似仙家，竹石丛中吏守衙。视篆只应成故事，汲泉还为浣陈砂。
琪花夜静流金液，槐树春深集乳鸦。岂向东山长吏隐，北门犹待制黄麻。
星楼歌鼓动新秋，传喜麟儿诞月周。我亦二郎如阿仲，与君相对醉江头。
少司成下老门生，十载追思万种情。埃墨却疑颜子饿，浊流难污伯夷清。
百年邃阁尘谁扫，万丈阴崖雪自明。闻说先生浑不计，酒尊诗句写和平。
海国秋深乐事稀，普陀岩下扣禅扉。寺经岁月几僧在，木落山空一鸟飞。
欲觅黄花迷故径，暂从玄圃问真机。题糕忽忆当年事，插遍茱萸酩酊归。
闻说那山古道场，迟迟马策此羊肠。眠云嫩草时承坐，飞涧松花半送香。
昙馆风清禅寂寂，芸窗月上夜央央。数声钟磬鸡鸣彻，欹枕閒听讲梵王。
逢人尽说庾关险，此日闲登绝顶来。远近紫梧巢鹤睡，清虚楼阁倚云开。
摩空日映双旌过，鸣涧风生万壑哀。极目千山一澄霁，许身今已在瑶台。
辽左维车滞异乡，再逢除夕动悲伤。一身系国三更梦，万里思亲九断肠。
云物触膺惊岁月，霜风和泪洒衣裳。伫看海上苍茫外，即是悲人卜筑场。
绝塞逢春岁欲新，天涯稚子转相亲。千家未撤三城戍，孤枕犹羁一病身。
北警频来魂亦怒，南书不至泪交侵。巡檐散步青云下，苦忆霜鬟守岁人。
寻风步入海塘西，山草山花径路迷。野叟不知天已老，犹拖筠杖过江湄。
庭草青青照昔年，图书千载发幽传。几回独上萍江望，风定光生月满川。
春台浩荡午庭阴，绮阁金闺几许深。花下细翻红药谱，殿头犹系紫泥心。
从龙忽讶云千朵，栖凤全胜树十寻。应是玉皇亲赐种，开时长有列仙吟。
海榴花外往来时，大鸟劳劳小鸟饥。谁道吕生徒作画，分明如诵蓼莪诗。
霜风试严摧碧疏，翠瓶锦鳞屈不舒。萧萧古城月西上，孤鸿时作空中书。
西湖往日多芙蕖，山明水丽画不如。与君一别岁月改，苍苔落叶填前除。
时移世换何足惜，瑶筝翠管无颜色。绣被犹沾雨露恩，朱阑不似芳菲日。
青灯作花垂紫蕤，沉忧销骨人岂知。寸心千里托明月，夜夜期君望月时。
瑶光门里闭娇娃，舞袖盈盈翠黛斜。半饷好风吹未足，桥南桥北柳俱花。
飞蝗蔽空日无色，野老田中泪垂血。牵衣顿足捕不能，大叶全空小枝折。
去年拖欠鬻男女，今岁科征向谁说。官曹醉卧闻不闻，叹息回头望京阙。
满地花飞春已阑，溪风山雨更生寒。浮云蔽日终难散，腐柱擎天恐未安。
西北兵戈犹扰攘，东南民庶半凋残。先朝遗老惭无补，独对西风把泪弹。
鹭渚鸥波接远天，落花飞絮满平川。春归客梦偏惊雨，寒食僧家不禁烟。
涧底泉声消永日，阶前草色换流年。何由近向东林住，常得寻师水石边。
蒲团草席任流年，坐断三生石上缘。空果空花非有相，闲风闲月本无禅。
山瓶水冷龙藏雨，石鼎茶香鹤避烟。闻说声尘悉清净，不将双耳听鸣泉。
口似砂糖膝似绵，喣喣惟是乞人怜。恨他不得长生术，只在人间过百年。
琐琐如何也赋形，虽无鳞鬛有鱼名。元来全不知文意，干向书中度一生。
老夫避兵荒山侧，三日无食在荆棘。鞋袜破尽皮肉碎，血被两踵行不得。
于时瘦妻实卧病，十声呼之一声应。夜深困绝倚枯树，逐魂啼来雨如注。
老夫避兵黄浦上，八月秋涛势逾壮。蛟龙变化不自谋，鲸鲵偃蹇还漂荡。
船中小儿惧且泣，妇女呕吐无人色。我独兀坐面向天，篙师疾呼更索钱。
老夫避兵三江口，江中夜夜蛟龙吼。砉然一声脑欲裂，千尺长堤忽如走。
须臾海门风雨来，江水震荡如奔雷。同行百船半沉溺，无力救之空叹息。
云暖幽亭长紫芝，昔年曾许鹤来期。短筇空倚清江上，满目春愁两鬓丝。
玉山幽深草堂好，翠竹森森映白沙。栗里归来陶令宅，桃花开处杜陵家。
风来野树留歌鸟，雨入溪流送落花。我欲问津从此去，天涯何处有星槎。
海岳庵头积翠峰，苍松两两似游龙。要知米老骑綍去，谁把云山写淡浓。
楼船儿女日晚歌，莲心结子绾双螺。湖水潇潇湖月白，奈尔湖中凉夜何。
几年何日不相见，相见应知各有诗。公到苦吟予独赏，余当狂叫汝深悲。
寻常只道穷边事，隔别应生静夜思。始觉寒冰良匪偶，千秋万古有人知。
孤灯如鬼夜幽幽，白发频添照不休。最是愁人风雨后，一生心事五更头。
裂却青衫三十年，孤峰独自抱云眠。相逢休问今何代，梦满双眉月满天。
三年四读洗儿诗，大漠维熊梦亦疲。纸笔未穷从所好，只愁风雪夜啼饥。
一幅长悬万壑秋，草堂閒卧共僧游。巨源一去云山尽，雪满泥倾破壁留。
风光撇眼我明知，花信频来暗自悲。二十四番肠寸寸，安能更见楝花吹。
何以家园衣敝裘，寒边翻作五陵游。即今风雪全无患，绣锦重重一裹愁。
万壑千峰是旧知，此回相见异前时。寒鸦亦似曾相识，两两飞来低树枝。
淮阴城头落日黄，淮阴城下秋草荒。古城西绕淮水长，犹如背冰阵堂堂。
当时大将功无双，㒹嬴蹴项勇莫当。丈夫何乃为假王，至今遗恨令人伤。
漂母一饭千金偿，解衣推食那敢忘。相君之背贵莫量，蒯生此语无忠良。
慎弗出口遭吾撞，歌风帝子归故乡。思得勇士守四方，胡为鸟尽良弓藏。
被拥尘毡藉地铺，凝寒惨若在冰壶。艰危感叹身飘泊，疏阔深惭学浅肤。
万里朔风吹断雁，满林霜月泣慈乌。漫漫长夜难成寐，愁对残灯照影孤。
四海烟花逢上元，中州行乐竞千门。大江不辨鱼龙戏，珊瑚宝玦是王孙。
大通街北竹桥西，枯叶衰杨傍岸垂。莫怅霜条今渐脱，春风吹绿只移时。
滟滪瞿塘险未平，狂沙恶浪见堪惊。相逢尽劝公无渡，蜀道那闻断客行。
束发相要及暮年，追陪花月与林泉。却缘伏枕违春事，自笑无情拍酒船。
炼骨旧传禽戏术，全身新读马蹄篇。高轩列榭多云气，日盼庭柯芳树前。
雾磴烟梯天上行，玉壶银榼竹间迎。俄分人世升沉迹，转见春风浩荡情。
罥絮游丝时趁蝶，妥花深叶暗啼莺。寺楼把酒同翘首，目送孤霞落照明。
小小凭恩出主家，更怜金屋擅豪华。长门亦是行宫地，容易春风怨落花。
尘沙漠漠古留城，食邑曾开万户荣。主郁肯教移汉嗣，功成终隐为韩名。
从容帏幄风如在，导引神仙见独明。矰缴不离鸿翮远，岩岩黄石共高清。
百尺高藤树杪悬，朱英烨烨缀青烟。夕阳似与矜颜色，烂着丹霞媚远天。
禅榻茶烟飏鬓丝，紫苞犊角斸泥滋。轻云过雨南山碧，练鹊双飞上竹枝。
城梅旧赏竹堂幽，山寺楞伽花亦稠。今日春风并寥落，石屏惊梦到罗浮。
金风初入小亭幽，白发依稀送上头。篱菊笑人徒岁月，盘荷不自解春秋。
西山禾黍收空急，紫塞干戈练未休。世事关心忧总切，岂堪重上仲宣楼。
小筑青青柳色新，飞来白鹤不惊人。弹琴欲罢垆烟绕，石榻幽清少到尘。
长林落落好单衣，尽日无人独掩扉。雨过晚潮添一尺，不船江上有鱼归。
千树万树荔枝红，孤村曲水任西东。几回攀折浑无厌，处处扁舟笑语同。
长夏居间白尽眠，野亭终日但闻蝉。帘前时有南风入，送得荷香到酒边。
十年简懒世情疏，一鲙银丝意有馀。谁道季鹰徒寄想，弹歌真为食无鱼。
樽酒过从有弟兄，群居久不借时名。池塘草色今仍绿，一夜新诗梦里成。
燕市无人意气看，朅来空自醉长安。罗浮一望天如远，回首西山烟月寒。
玉河桥畔柳条析，翠色依稀欲染人。安得竹林行乐者，暂时相赏一相亲。
扁舟南汎双江曲，倾盖相逢一笑中。沈李筵开鸥鸟渚，采菱歌起鲤鱼风。
生涯安得千头橘，流落空馀两鬓蓬。曾是湖壖垂钓客，拟从山下祝鸡翁。
昨夜维舟古寺阴，扶筇携酒共登临。湍流瀑布千层玉，风动花栏满地金。
磨剑却悬平虏略，留题遥忆老臣心。先朝最是承恩重，击节长歌慷慨深。
水天无际净飞霞，画舫移来傍柳沙。三节楼台悬皓月，六桥竹石点残鸦。
呼卢才子频迎掉，懒鬓佳人且泛槎。最是西湖歌舞地，倚窗江上听梅花。
南海山人汗漫游，闲来采药竹篱幽。十年书剑空摇匣，万里风尘一敝裘。
走笔独惭赤水赋，开尊同醉陆宣楼。墨花飞作岩前雨，点破西湖四十秋。
盍簪楼外读书处，帘捲清幽景亦奇。北望数峰遥接汉，南来一水细通池。
花枝欲醉春何减，天气宜人鸟自知。三载芸窗淹世籍，十年楼阁主恩施。
习家池上共徘徊，一曲清歌送落梅。云液醉残鹦鹉勺，玉箫吹彻凤凰台。
梦回似入巫山去，赋就疑从洛水来。良夜未央重剪烛，看花青眼为谁开。
何人能解赤松游，笑傲珠江第一洲。眼底金生川更丽，手中玉种石为球。
蓬壶棋布初开局，海屋筹添不记秋。三寿作朋樵与侣，襟期天地醉罗浮。
病骨萧萧不耐秋，羞看白发雪盈头。蒲鞭旧业垂将绝，兔笔新词未肯休。
赖有参苓扶弱质，且凭艾叶破穷愁。丈夫事业从天定，聊向溪头伴水鸥。
水满园池花满楼，每逢花节爱行游。莺啼燕语萦春思，嫩绿娇红灿晓眸。
半世渐闲还渐老，一生多病复多愁。花开花落随流水，兴到行吟倦即休。
山中逐兴游人日，人日相逢尽好人。策杖携尊寻带水，评花酌酒涤凡尘。
去时险道重重历，转路周行步步新。醉插山花霜鬓客，举头即见太平春。
金吾不禁夜初明，解舞儿童锦作旌。旅馆观灯聊着眼，他乡逢节强陶情。
云拖墙外鞦韆影，人集筵间管籥鸣。风景不殊乡社异，几回飞梦数归程。
夹岸津亭架彩斿，艨艟不断大堤头。长虹尽压双溪浪，画鹢横分万里流。
几处尊罍浮白坐，谁家环佩踏青游。甘棠满植沙洲上，荏苒仙凫近玉旒。
三百栏干照画樯，澄波如黛压飞梁。天浮乌鹊长河畔，地接鼋鼍大海傍。
游女东西矜拾翠，行人南北罢褰裳。乘舆最笑公孙拙，何限恩波瀫水阳。
数载哦松兴有馀，一朝解组意何如。摩空倦鸟投深树，过雨閒云敛太虚。
酒熟邀朋谈往事，心閒教子读遗书。林泉自有无穷乐，肯为浮名叹索居。
好景应怜画不如，小楼非止为观鱼。坐邀吟客频登赏，时有仙人共起居。
春水泛红花落后，晚山增翠雪消馀。荔枝卢橘非真有，却笑前贤赋子虚。
画阁临流想像题，倚栏翘首觉天低。名花无数侵帘入，好鸟多情傍户啼。
近水迢迢经雨绿，遥山隐隐拂云齐。从来吏隐难兼得，城市还惊似涧溪。
鸟啼花发报新年，对酒论诗兴蔼然。甲第韩欧元共榜，风流李郭更同船。
此时酒盏宁辞醉，他日诗筒莫厌传。离合此生知未免，笑谈回首社坛边。
牙樯锦缆奉慈颜，两岸人誇舞袖斑。京兆平刑闻一笑，帝城迎养记三山。
长江渺渺征帆急，落日亭亭去鸟閒。畿甸焦枯望霖雨，石榴花发候君还。
上苑芳菲第一丛，何年移入礼台中。堪嗟富贵非前日，谁信清高有旧风。
夜月皎如银烛照，晓烟轻似碧纱笼。不须对此频惆怅，万品荣枯属化工。
花时载酒赏芳丛，感慨还生怅望中。一点心存常向日，数年枝老太禁风。
今朝相对惭衰白，明早重来叹落红。乘兴题诗聊一笑，敢嫌词藻未能工。
宝栏春晓烂生光，照眼花开正艳阳。唐世御袍还爱赭，汉宫粉额尽涂黄。
更怜上苑风前色，兼有东篱月下香。老厌妖娆爱清雅，几回徐步过前塘。
四月南风锦缆斜，送行冠盖集江涯。谩嗟行役还高咏，共说诗坛让大家。
樯橹影摇波底月，旌旗光映岸傍花。楼船到处鲸鲵避，博望虚传海上槎。
帝城东北是辽阳，旌旆悠悠去路长。千里山川归节制，万年襟带此封疆。
迅雷震处开聋俗，甘雨零时润瘠乡。见说医闾秀无比，政閒应上最高冈。
行行慷慨辞车盖，切切攀留拥路旁。料有小山丛桂好，鉴湖应不数知章。
高人晓出未曾还，石竹菖蒲自作閒。安得云函开玉检，即携三绝候重关。
杮叶书馀日未斜，东风犹自恋窗纱。閒来隐几添慵困，满眼清香柚子花。
出郭遥闻下里歌，连年凋敝实伊何。于今戍垒无烽火，又厌秋成乐事多。
萧寺侨居夕启扉，佛前灯燄远微微。桄榔叶暗黄梅雨，苦楝寒生客未归。
朝随清梦忆中条，暮倚东林倍寂寥。欲寄贤哉旧元度，可堪听雨滴芭蕉。
榴花乳燕各争新，角黍蒲觞次第陈。荐罢三闾还自笑，此生难作独醒人。
白头不厌监门役，虚左常承公子迎。此去梁园须访古，相烦为我吊侯生。
大父久经过偃室，梧孙千里问暄寒。昔年澡发犹骑竹，今日论心数染翰。
海上青山任寄傲，词中白雪可胜摊。君归牛角奚囊满，莫把侯芭问字看。
天上河源落五台，楼前澄影隔尘埃。杨花春尽帆归远，楮岛烟消雁影来。
物色不随游子去，芳樽今为使君开。三韩胜地皆方丈，更借仙风倾一杯。
禁苑高楼动霁烟，玉盘生菜感流年。吴歌晚聚江南客，邹律春回冀北天。
久别共嗟饶素发，相逢能醉几芳筵。柳条渐长应攀折，又向官河送楚船。
霜花映水夜含虚，画角声中片月孤。一自罗浮清梦觉，又随香影到西湖。
一夜帆飞瀫水浔，南屏山色望来深。灯花落尽棋敲罢，两屐春风到武林。
抗手玄亭话别离，青衫憔悴越江湄。那堪独宿孤舟上，潮落钱塘夜雨时。
十载高山托素琴，朱弦无处觅知音。飞霜落月河桥畔，惆怅行人发武陵。
叟是愚溪尹是关，姓名随意点人间。须知异日当为岳，可与同称只此山。
试看猴呼听我应，是他鼠窃到今还。因思置子华山上，十丈莲花正可攀。
豪襟似欲叩天关，呼我何堪住世间。乍识更生名是向，因知元结字为山。
此时申甫藩宣降，他日云亭封禅还。一自华封三祝后，高山遮矣迥难攀。
闻名蚤已意相关，不在炉峰镜水间。人弃家鸡怜野鹜，天容越士到南关。
应烦鬼换纱笼字，才有僧看蕊榜还。千古岱山今著姓，地灵原是欲相攀。
不醉醇醪已十霜，诗情酒思瘦耶狂。如何明月人千里，宛在蒹葭水一方。
纳海吐霞生野癖，草玄飞墨带芝香。长年饱植琅玕树，郁起云间双凤凰。
文星忽坠夜猿惊，哀些凭谁寄此情。青眼云霄成夙契，白头林壑负前盟。
薇垣人颂冰霜操，梓里家传月旦评。望断龙泉空泪眼，微茫江树暮云横。
短发长眉一衲轻，古榕深屋老閒情。不知岁月归何处，聊共云山乐此生。
白昼听潮沧海远，中宵看月草堂清。一千七百无今日，人世犹传宝掌名。
曾将肝胆许先皇，一代英雄独擅场。帐底军声严细柳，剑光雄视起韶阳。
风前校武旌旗壮，醉里寻僧竹院凉。能使笑谈清瘴海，九成台上月苍苍。
湟水旧称冠盖地，铎声今见曲江滨。鲛人亦喜忘心乐，海客同安却馈贫。
花落湿云春后梦，柳分新暑昼前身。射堂风月今宵满，独许支公识许询。
岭树吹寒动早梅，好山那惜暂徘徊。难教云水留君住，先问舟航何日来。
松径未深终有待，石池虽浅更须开。闻钟应不同元亮，肯信溪桥长绿苔。
三生石上旧知音，江寺初开借论心。怀抱不随人事改，头颅休讶雪霜侵。
从前宦海能无累，向去云山亦易寻。大有忘言相慰处，閒中过我且长吟。
逃虚空谷绝过从，惊见虹光射牖中。定自陆云游洛下，还寻李白过江东。
山川草木浮佳气，星斗文章属至公。丹凤楼前回首处，金莲夜照玉花骢。
晨梳怯手搔霜白，薄饮衰颜得酒红。百谷无期三见雪，一年真是两经冬。
东皇未肯旋机轴，生理何由借暖融。为报东园桃与李，含情相待莫匆匆。
雾隐多年养豹斑，礼山嘈杂报开关。云屯老树晴穿峡，霜练寒流晚下滩。
百废俱兴新政绩，一同称庆豁亲颜。人生寸步须料理，太岳嶒崚不见山。
东阁留诗墨未乾，今冬寒似去冬寒。烘炉莫放山瓶小，冻雨犹凝褐袖宽。
坐客玄谈仙鹤侣，兰花紫结瑞香团。重来更有新春帖，凭仗东风送入门。
百尺松高处士亭，邀风擎日古丁丁。杯觞入咏不知老，鸾鹤分巢相对清。
岁晚经霜知节操，时来济物有丝苓。孤村远岸谁相伴，梅竹依然是弟兄。
寻常相见何须拜，酩酊归来但借眠。远涧水来寒漱玉，近山云起翠浮烟。
平泉嗜味方成癖，谷老诗情妙入禅。长使间松并间竹，丈人知谢阮家贤。
坐临流水日弹琴，转觉南溪水又深。阳鸟北来盘碛石，商飙西去入松林。
山杯属客慵收钓，终日无鱼也称心。慎勿钓名名易钓，小溪堪着几浮沉。
牛迹重重颍水滨，饮牛惟羡上流人。山光不逐卿云烂，物色长遗草莽臣。
帝德圣神徒远让，野匏喧寂日相亲。友巢未拟巢何地，万壑千岩且致身。
月映皎皎涵窗扉，中有高人缟布衣。恰尔万缘归澹寂，悠然千古到皇羲。
天香影落心斋外，露鹤声闻夕照时。目断罗浮三五夜，岁寒心事更相依。
暂处群鸡亦挺然，清声嘹亮彻旻天。信知华表千年鹤，不负东坡二顷田。
丹顶岂须文武火，羽衣元是岛莱仙。一尘不染青田背，笑尔扬州俗士缠。
圣主旋乾又转坤，万方仁寿万方春。紫霞清酌酣东老，白雪高歌和郢人。
入郭懒拖邙竹杖，移文翻笑北山神。百年同社更相寿，肯与山中鹿豕群。
群峰削玉倚青天，迤逦浮岚断复连。远树尽疑含宿雾，长林不辨杂飞烟。
随风冉冉沾衣袖，带雨冥冥湿锦鞯。却忆东梅溪上路，芒鞋几度踏曾巅。
秫黍萧萧弄晚晴，朔风吹起雁行惊。牛羊满野无人问，盛世中原见太平。
长河不断送行舟，百丈遥牵晚未休。望尽天涯秋一色，蓼花芦叶水悠悠。
昔年我病公南去，公病今令我北思。怅望停云千里隔，竹窗樽酒负佳期。
桑叶成蚕蚕作丝，络丝织作绫满机。欲将裁作君身衣，恐君得衣不思归。
任城北行三百里，官树如云夹河水。树深水浅船行迟，五日才到荆门西。
荆门津吏不开闸，前船后船似鳞压。名驱利逼贪涂程，落月在地登车行。
上将班师自海壖，将军迎谒出南滇。山河表里归中国，兄弟恩荣自九天。
凛凛星矛明晓日，萧萧铁骑带寒烟。当年事业铭钟鼎，复见勋名著简编。
新承恩命出銮坡，万里交州喜再过。公馆清风荣使节，蛮溪明月听夷歌。
藩臣才略唐都护，征虏威名汉伏波。闻道分茅铜柱在，古今勋业共峨峨。
绣衣同日沐恩光，路入南交万里长。藩阃总超唐节镇，图经原载汉封疆。
槟榔树老屯云盛，荔子花开带雨香。远近争看骢马至，愿敷德化遍炎方。
远持龙节使交州，万里南行属壮猷。霜落桂林寒气肃，日明铜柱瘴烟收。
悬知海峤民心悦，应是皇家得化优。竣事回朝春早及，五云深处拜宸旒。
太保勋庸垂鼎铭，黄钟大吕一毛轻。太保襟怀寄丘壑，玉田珠树相参错。
丘壑灵风飒晓昏，悠悠过客总啼痕。他年学士把书卷，还泣名臣白公传。
深谷香风泛紫兰，云根斜倚碧琅玕。若为尽化黄金色，应是西山返照看。
去年金阙候朝参，今日瞻卬北斗南。新喜岁华逢甲子，早传家事付丁男。
遮贤几许六旬九，祝圣惟呼万岁三。厚禄素餐无以报，伐檀歌诵不胜惭。
礼年登七合投簪，况复衰颜病已侵。再疏陈情归待报，九重恩命愧难任。
崇阶进蹑尚书履，厚蓄何须季子金。林下清风贫亦乐，不忘忧国老臣心。
东游如入辋川图，野鸟沙禽共唤呼。碧树森罗三宝地，青山环绕万金湖。
人逢首夏衣穿葛，节近端阳酒泛蒲。一宿招提扪藓壁，达摩还面九年无。
闽越南来第一州，城中三岛列仙游。诸番珍舶来重译，万顷涂田种两收。
榕巷书声灯火夜，蓼汀渔唱棹歌秋。道山亭在烟霞里，未得登临最上头。
四海升平百度新，西山诸刹倚青旻。烟霞栈道通仙境，金碧楼台隔世尘。
万壑松风和梵呗，千门萝月照禅身。旃檀满殿炉烟袅，祝我皇图亿万春。
谯门曙漏咽铜龙，天上祥云捧日重。廿里驰驱经辇道，万山环绕护堂封。
黄金台殿东西列，白玉舆梁远近重。欲向桥陵追杜老，难将瓦缶敌黄钟。
十年踪迹叹飘蓬，忽漫逢君意不穷。海国棠阴千树在，天津花雨一尊同。
谈锋坐捲黄河壮，剑气遥连北斗雄。多病扁舟从此去，秋风回首怅飞鸿。
长安花落柰春何，夜夜春亭载酒过。骏去难逢燕市骨，凤衰重听楚狂歌。
青天短鬓垂今古，明月孤笳散薜萝。醉后莫言归骑晚，浮云犹自满关河。
野阔天空云影孤，白沙浅水经霜枯。联翩何处起双雁，稻粱谋远思江湖。
忽然见此虬髯胡，雕弓满控金仆姑。何当健翮快高举，莫遣朔风吹绿芜。
胡儿匹马明玄霜，臂韝正立孤鹰苍。举头双影夕阳外，野鸭相呼云水乡。
苍鹰欲奋鸭惊逝，披图不觉增慨慷。天生万物贵得所，同类相残徒自伤。
午门同出独归迟，立断铜壶漏下时。添得绿荷千万柄，雨声强半在西池。
团坐移舟望月圆，碧空如洗水如烟。四时清景惟今夜，万里通明到晓天。
风敛露华霄汉外，人分秋色酒尊前。从来佳节多奇事，又与诗家博一年。
竹下招携意转亲，开尊况复是芳辰。百年未老烟霞骨，七日能同海国春。
共逐香尘群少侠，谁迟芳草待佳人。灯前解惜金花胜，便可同君醉浃旬。
小结山楼半岭欹，千盘磴道绕逶迤。十年混俗劳生过，一日皈心习静时。
伏枕每高朝日影，焚香时惬白云期。幽居礼数从君简，莫讶元龙湖海姿。
返照城西海市残，兰舟闻道过江干。莫言明夕清辉满，且醉今宵白露团。
避世每添离别泪，偷生留得箭刀瘢。酒阑倚剑江天迥，一夜旄头何处看。
一年人事逢秋半，木叶萧条秋气清。紫燕飞飞将欲去，寒蝉嘒嘒故争鸣。
主人击磬时一笑，客子渡江来不迎。共坐桥西看流水，海东圆月逐潮生。
海阔天长万里风，光辉不减又当空。水花荡漾何尝定，桂影依微一样同。
对酒及时还似镜，登楼相待恐如弓。今宵昨夜看圆缺，照尽兴亡一点中。
满堤图画送君还，古道垂杨不可攀。落日浮云仍北郭，渭城朝雨尽阳关。
虎丘人去听鸿雁，水国谁知放白鹇。独我年年岩壑寂，西风藜杖倚空山。
题诗漫写布头笺，寄子杨花二月天。白社可能容我隐，光阴自不为君怜。
龙文眼底求千里，藜火窗中易一年。嚼胆莫虚慈母意，读书先取仲容贤。
谢墅幽怀记昔时，邦家如鼎命如丝。岂图此日酌春酒，拟向名山采石芝。
艺秫一区徒买醉，著书明世待诸儿。共惟伯阮栽培力，长叹馀生未有涯。
江村绿酒对斜阳，潦倒絺衣坐石凉。古木藤萝悬海月，高原松柏动秋霜。
故人不见知何处，邻杵忽闻思渺茫。自掩南窗眠未稳，依稀一梦到池塘。
孤窗有月亭如雪，不见故人空见月。相思杳在天际头，鸿雁一声生白发。
木公金母并仙班，偕隐高风此共攀。华衮承恩天北极，上尊赐出殿中间。
兴来对月耽清圣，老去餐霞得大还。珂佩珊珊高献寿，于门不比翟门閒。
过门不入非我心，赠言敢拟瑶华音。澄江八月净如练，玄晖有约来相寻。
使者新裁豸锦衣，故乡便道喜荣归。九重严命龙章宠，七帙慈亲鹤发稀。
堂北花香秋正好，越南山色昼生辉。闽天后夜人瞻处，执法星光映太微。
群仙踏月驾龙鳌，瀛海风尘起夜涛。何处天香飘露席，紫鸾箫断彩云高。
佩玉珊珊候紫宸，万方齐庆履端辰。星垂彩仗天文丽，鹓簇仙班月令新。
王气晴开龙阙色，卿云霄荫凤池春。微臣幸忝方明御，愿奏时康叶帝钧。
岧峣宫阙冠层丘，大野苍茫紫翠浮。银碛风高闻雁度，鼎湖云起识龙游。
隆墀暝落金铺色，丹磴寒霏白雪流。回首长杨风露冷，何来形胜满神州。
江城离梦一樽残，霄汉双鱼破腊看。沧海夜回明月色，青山春掩薜萝寒。
风尘玉树愁来倚，天地绨袍醉里宽。烽火中原难独卧，长歌招隐路漫漫。
破浪乘风信晚潮，一尊烟雨对金焦。江摇白羽麾三国，帘捲青山锁六朝。
镜里鱼龙听梵起，天边台榭旅魂销。浮踪何事分南北，欲借云房结胜招。
千里由来共月明，楚江无处不秋声。深杯欲洗关山色，长笛空横河汉情。
凫鹳阵寒霜叶堕，芸荷香冷莫云平。当歌莫话游燕事，长剑西风念远征。
沙场暂报息氛埃，苜蓿初肥马市开。百万金缯飞辇尽，中原谁复见龙媒。
太乙冯虚不用舟，卧乘莲叶渡中流。斗牛夜射苍精佩，风露寒生紫绮裘。
地隔蓬莱无万里，鹤归华表又千秋。仙家缩地如无术，安得相从到十洲。
舍舟登岸入松筠，偶兴源头访隐沦。扫榻不须延我坐，满庭风雨自留人。
扶桑枝上交王父，七凤车前谒羽君。天遣玉笙谁得弄，时时吹起掌中云。
花香历乱瀛洲雪，风色依微阆苑霞。地入幽源疑隔世，人临虚阁似乘槎。
涧头绿水流花净，谷口青林送雨凉。银鹤舞空秋澹澹，玉笙吹月夜茫茫。
江水悠悠行路长，雁声啼月有微霜。十年踪迹浑无定，莫更逢人问故乡。
蓬莱荐剡五云深，才子囊书赴上林。双涧野僧留别偈，七岩山色寄离心。
广文官舍期同饮，记室王门待盍簪。明到秣陵应话旧，为言江畔独行吟。
青云知己半京华，沧海逢君又别家。莫雨独瞻原上柏，春风遥泛日边槎。
吴门渺渺江波晚，淮树苍苍驿路赊。闻说九重怜孝念，未应辜负旧烟霞。
梅雪轩中雪煮茶，一时清致更无加。销金帐底羊羔酒，莫向陶家说党家。
野店沽来酒欠浓，客愁今夜又相逢。江枫渔火都禁得，只怕寒山寺里钟。
偶然行到水穷处，隔岸无船人不渡。白云出岫已多时，夕阳犹在西岩树。
脱下凌波一瓣莲，当时掷弃马嵬前。偶然老媪收藏得，犹有痴人费看钱。
双眉如黛发如云，背立踟蹰避使君。忽觉香风来陌上，回身微动石榴裙。
兼旬病思负秋光，所谓伊人在一方。见说著书为世业，曾闻议礼有封章。
江潮送橹惊高枕，海月寻诗到小堂。载酒携琴须稍健，拟将心事溯羲皇。
高岸经霜叶半红，菰蒲摇飏白蘋风。秋江一幅新图画，薄暮扁舟载钓翁。
百尺高寒白玉台，三山半露小蓬莱。长松尽作苍龙态，谁许青田鹤往来。
异品曾书本草经，服之有法可长生。冰厓雪壑无人迹，香压筠筐手自擎。
叶欹花仄恼莲塘，湖水新添二尺强。莫笑诗翁清兴减，晨兴扶杖看沧浪。
天藏仙境不知年，新作高台更凿泉。罗立秀峰三百里，一齐飞翠到芳筵。
飞霜崖过霜台客，冻雨淋漓湿豸袍。试向山头立相对，崔嵬寒色欲争高。
河朔风流邢子才，紫衫抛得似黄埃。爱他陶令归能赋，嗤我何公去复来。
试看海鸥谁不下，但逢秋隼任相猜。欲寻后会知何日，珍重清洋醉里杯。
习池花木翠氤氲，忽枉高轩过使君。囊里诗签拈五字，尊前乐府演双文。
杯倾竹叶春频醉，烛烬兰膏夜已分。地主独留髡送客，犹馀丝管梦中闻。
世间甲子是何年，母鬓双皤子亦然。十数曾孙罗膝下，两三杯酒笑灯前。
寻僧野寺花迷路，吹笛江门月满船。圣主万年歌不足，黄河清了凤翩跹。
闲眠闲坐或闲行，身老溪云病亦轻。客至正当秋酿熟，船来莫待晚潮生。
江山偶得三人对，风月还添一榻清。昨日书来张主事，头颅空讶老无成。
蛱蝶飞飞花映窗，流莺恰恰柳垂江。出墙老竹青千个，泛浦轻鸥白一双。
暖日暄风酣独卧，来牛去马乱相撞。江山指点非无句，谁致先生酒百缸。
吴下顾家兄弟贤，养亲遗子力耕田。暖云谷雨春千亩，斜月犁星晓一川。
尘市不逢真隐者，桃源忽见即神仙。年年但愿长丰稔，无吏徵租横索钱。
满卜今年见小康，莫疑蓍短复龟长。野鸥久识沧洲趣，海鹤终期寥廓翔。
日转山河蟠淑气，春回草树发天香。先生自种门前柳，已似新鹅与酒黄。
詹尹如何为卜休，闲身犹住海边楼。一春风雨知多少，花落莺啼并作愁。
竹色萧萧木叶齐，石边芳草迥凄迷。断猿落月愁何处，政在黄陵庙里啼。
玉垒峰头月落西，碧鸡祠下杜鹃啼。江南倦客多归思，忆踏扁舟泛五溪。
雪浪西来常滚滚，云涛东去自茫茫。宁知万叠关山恨，比似难牵百丈长。
十年遥隔步趋前，不断音书到海边。八十星辰犹是履，崔嵬泰岳乃云巅。
丰城宝剑芒何在，蒿里哀歌露溘然。筑室深惭端木子，长涕飞洒洞庭烟。
松林葱郁驿途长，偃尽虬龙古色苍。谡谡凭风涛有韵，亭亭笼日暑还凉。
输他啼鸟栖枝稳，应笑行人去路忙。珍重勿须频剪伐，垂阴差得比甘棠。
昔年之楚与兄同，今日犹如幻影中。东嘴池塘空梦草，西头花木冷芳丛。
不堪原上鸣孤鹡，况复天涯逐远鸿。犹子依依那忍别，临歧挥泪泣无穷。
三年不扫小梅陇，想像先容是也非。四品宫袍君惠渥，一盘毛鬣子情微。
松枝茂处闻啼鸟，云影开时见远晖。回念昔年扶衬侣，令人那不泪沾衣。
诞期两载滞天涯，此日归来自一家。阶畔未须莱子袖，衣中犹带武陵霞。
且同乡老谈时事，又听孩孙语唤爷。其奈荆枝悲剥落，几回惆怅对榴花。
旅途一月病余身，何物玄工巧弄人。祇有真吾堪自觅，更将幻影与谁论。
无穷永夜迢迢梦，都在故园曲曲滨。倘得圣明容我老，不将簪笏见垂纶。
迂拙繇来事事迟，一官如奕东西移。孤舟方向凌江发，单骑又从桂岭驰。
浪迹悠悠堪自笑，浮名落落任人痴。短长尺寸何曾效，空使头颅雪染丝。
病后蹉跎又杪岁，不堪烽火警风烟。春光渐泄梅花候，寒色犹横雪霁天。
景物因时知节序，世途何处是安便。一邱一壑无营垒，闲读蒙庄内外篇。
冲寒两度到柴门，三五儿童坐竹根。门外垂杨堪系马，田边比屋自成村。
篱笆不碍闲云入，樵侣时同野鹤浑。却笑去来车马客，他乡逐逐过朝昏。
绝顶攀跻昔也曾，新开宝刹卧闲僧。路迷峭壁乘风陟，宫隐琪林挟霭登。
七曜光浮清沼影，千峦飞动白云层。无端暮雨催归急，欲尽探奇却未能。
当年曾读鲍当咏，此日欣观崔白图。紫塞月寒怜影暗，黄芦风急想声孤。
玉人空寄锦云笺，目断蛟门动隔年。昔日移山曾泣鬼，如今缩地却惭仙。
云随鱼鸟江天阔，春到莺花野日妍。渡口柳条应见笑，夕阳长有落潮船。
一缄三月紫云湾，深迹栖迟鹿豕间。兆喜灯花符昔夜，擅场诗句破衰颜。
病身遥谢金闺籍，草坐常从野老班。自爱山村凉意早，溪南枫叶未秋丹。
一声秋信叶边闻，早见西风度朔云。尘镜红颜吾丧我，雪舟清兴客怀君。
壶头阅世时何晚，谷口耕岩日自曛。抚手知言千载上，苏门长啸有遗文。
一年好月是中秋，向夕呼船抱病游。大地清辉翻白昼，良宵幽兴属沧洲。
湖山夜色孤篷远，天水寒光两镜浮。酣坐不知吟啸永，阑干北斗挂峰头。
阑干徙倚雪晴初，十日东风百草苏。全晋夕烽清塞徼，片帆春兴满江湖。
漫堤新水鸥前永，过雨遥岑雁外孤。千里河山閒放目，壮游曾忆赋三都。
小筑岩居俯钓台，更亭绝巘望天台。入春穷谷还桃李，避地閒门自草莱。
叩石商歌凉月上，捲帘沧海暮潮回。多情张老斯干颂，匝屋烟云为尔开。
落木残阳独倚楼，归云寒拥晚山稠。烟霏好语传双鲤，湖海閒身擅一丘。
塞北戎心骄未格，江南民病愧先忧。孤灯长剑空三叹，衰鬓繁霜奈九秋。
棘寺高材起陆沈，翩翩白马向枫林。歌声相续山村静，别意无端江水深。
千里霜威生画戟，孤城秋色上瑶琴。病夫怅望留无计，寒月荒郊后夜心。
手启邮筒伐木篇，樵歌接响赖俱传。吟安七字雪髭短，梦醒半窗山月圆。
澹泊閒心云共远，萧条生事俗无牵。岩头卜岁邻翁贺，冰柱阑干冻瀑泉。
清吟独凭山楼晚，黄落空悲海国秋。遁世野情从弃置，安巢归翼自嘤呦。
勋名梦断图烟阁，病力时看理钓舟。岁晏阴晴苦难料，竹椽桑土漫绸缪。
衰病深村过客稀，经秋短布一衫衣。日边巧宦名争显，泽畔幽人见独非。
薄暮云屏空翠重，疏林霜柿熟红肥。山头抱犊归来晚，历乱残阳满涧扉。
碧水丹山碎锦茸，楼台叠叠树重重。恍然坐我江南岸，相对君家七秀峰。
扁舟下峤识春寒，五两随风度几滩。古渡铙吹侵月奏，孤城楼堞带云看。
故园荔酒经春熟，过岭梅花度雪残。一曲沧浪牵客泪，羊城珠斗冷仙坛。
乡塾髫年鼓箧游，倚门长抱涉波忧。石梁稳架慈闱杳，日日经行泪暗流。
人羡孤甥亦肯堂，西溪宅相倍增光。当年造就伊谁力，白首铭心感渭阳。
江流如箭逼城隅，中有神皋在奥区。畴昔庙廊推待制，至今河岳祀龙图。
平生色笑曾谁假，七十冰霜本自孤。稍喜参知赵清献，独同皇路久驰驱。
铅华万里委风波，早慧其如夙业何。举世权奸知姓氏，感时幽恨托笙歌。
芃芃露草迷青冢，漠漠唇朱点女萝。凭吊久无孙典籍，断桥流水几人过。
东昌始捷犒师旋，此外南军溃莫前。一死幸能存十族，寸心私可谢诸贤。
莓苔坐石留萧寺，藏菊秋尝失介田。不是博闻黄祭酒，孤忠沦没孰为传。
蛟龙窟宅贯丰湖，西北群峰势若驱。谁自圯桥传玉匣，夜当雷雨读阴符。
播宁讨贼书三上，刘哱惊魂火一诛。归后东征师顿老，川原从此渐为枯。
鹅城东峙接江门，自此南天斯道尊。从祀四公留一席，两朝当轴竟无言。
讲坛烟草丰碑没，藜火书声甲第存。怅立湖山閒想像，日令狂简独盘桓。
条风习习雨冥冥，驰道朱门八面扃。浊酒自斟还我刺，素筝閒鼓与谁听。
暗投重惜怀中璧，混迹深惭座右铭。好挟误人书一卷，故山归映雪窗萤。
文铎遥分雨露边，草堂归计定何年。万松影落碧窗里，一艇江横白鸟前。
病卧乡园逢旧侣，兴留诗社结清缘。樽前惆怅谁家笛，吹落黄梅雨后天。
相携杯酒送临岐，共喜君王结士时。公望久推青琐闼，赋才新起白云司。
向来吏绩徵三异，此去臣谟集众思。圣德岂须论庆历，拔茅堪上进贤诗。
京国驱驰十丈埃，野心常忆远公台。烟销竹外茶初熟，月满庭前鹤未回。
半榻白云垂纸帐，一帘香雪落岩梅。重逢遥在秋深处，篱菊须留霜后开。
东风随计上枫宸，马首轻飘九陌尘。樗栎敢云清庙选，莺花空负故园春。
香云迷梦朱楼夜，寒雨添愁远道身。不识韭盘呼酒处，可能遥忆未归人。
忆昔乡书谬荐樗，帝城烟月共侨居。文传锦绣行空马，情契金兰得水鱼。
笑语别来频入梦，灯窗病后久抛书。相思欲寄关山远，东阁梅花兴已虚。
孟冬送客临沙浦，潇潇风动蓟门树。骅骝衔辔不肯行，一鹗南飞过天柱。
燕台击筑且高歌，青樽酒尽红颜酡。五更鼓角星野平，看汝骑驷凌天河。
百尺高楼挂彩鸳，锦筝银甲乱哀弦。夕阳西下帘深卷，望见西江万里船。
燕岱河山黑水分，胡沙北望接氤氲。桑乾斜映龙山月，碣石遥通鱼海云。
高阙塞头杀气横，居延川内少人行。黄沙欲没李陵墓，明月长悬苏武城。
夜半飞书报建章，交河新驻左贤王。即分骁骑屯榆塞，便发元戎出定襄。
东海东吴两故人，别来二十四番春。而今远岫疏林外，一抹残阳一老身。
苕水羌山清更深，萧萧芦渚间桑林。青枫树里三间屋，十载常悬万里心。
庭下秋棠开紫绵，映风含雨净娟娟。羽人自解丹丘术，种得花来亦是仙。
梧桐叶凋金井阑，芭蕉风雨怨秋残。海棠十月犹含蕊，故伴青松当岁寒。
鲈鱼钓得上纶钩，归去应须与妇谋。携取一尊同客醉，江风山月更何忧。
此身飘泊苦西东，未就丹砂愧葛洪。多病所须惟药物，知君才是济川功。
封事休将入帝宸，致身安得自由身。书回梓里家无恙，望重文昌国有钧。
金马久期黄阁老，碧山常对白头亲。深怜问寝趋朝梦，半在昏钟半在晨。
宛洛分携五见冬，岂知迁转得相逢。藩垣子不惭京兆，礼乐吾深愧秩宗。
寒宴水西开紫菊，暮帆江上对青峰。朝正切感当元会，十载重闻凤阙钟。
东岳名高四海间，此山之外更无山。何时倚杖青云上，与尔朝登复暮攀。
望岳亭临河水隈，碧窗遥对孔林开。谁知仰止平生意，不为岩岩气象来。
御沟东畔柳成林，御水盈盈十里阴。白马青衫桥上客，春来多少故园心。
朔风塞雁渡江烟，访旧东游夜泊船。野水似龙争入海，大星如月独当天。
荒村梦寐清秋夜，乡馆间关白发年。兵革飘流无定著，渺余何处赋归田。
征衣破帽老骑驴，籍甚才名总不如。发愤每陈平虏策，匡君曾上过宫书。
苔封断碣秋烟外，草暗荒祠劫火余。欲奠椒浆歌楚些，西风落日更踌蹰。
白首耽书更不忘，鹄文虫篆烂生光。高人为赋峨冠石，太史曾题琢玉坊。
野屐蹋云闲看竹，春帘凝雾静焚香。别来又泛松陵棹，渺渺轻鸥江水长。
梁王旧苑宋城东，万乘旌旗比汉宫。宾客豪华终寂寞，平台脩竹但秋风。
英雄誓复旧山河，曾奈奸邪误国何。铁马长驱河洛水，金牌亟返郾城戈。
中原父老空遮诉，南渡君臣不耻和。五国城头烟月惨，千年坟树尽南柯。
白云缥渺出林端，盘礴回风欲雨难。敛却神功归洞去，故山依旧碧㠝岏。
十年劳苦答承明，此日登坛特主盟。节制新从飞咫尺，楼船久已破鲵鲸。
神羊五色鸣鞭度，驯象千群拥戟行。莫谓安南今纳款，升平原不讳谈兵。
旌旗十道出瀛州，上将于今到黑头。已幸彤弓来细柳，复从黄石属纡筹。
长缨云拥山河动，甲帐霜寒瘴疠收。铜柱声名君自许，汉家已肯吝封侯。
乘兴何妨似剡溪，故人只隔市桥西。心情聊复同云水，踪迹真怜在雪泥。
白下馆前时系马，黄金台下共闻鸡。扁舟定有重来约，来上春风细柳堤。
湖乐镇下更未阑，黄木岭头山火寒。峰腰霜满一尺径，涧底风生千仞滩。
归心急喜到家好，侧足方知行路难。前途忽与故人接，相对不觉成悲欢。
虎帐同分圣主忧，时平聊共赋高秋。江经神禹多平土，山去仙人有故楼。
风起鱼龙还自骇，醉来弦管欲生愁。亭前石镜知何在，明月依然照白头。
高楼骋望楚天宽，千古閒情一倚阑。黄孟史家称最孝，孙刘王业恨偏安。
休怜往事成翻掌，且对秋风一正冠。说与幽人应愧杀，渔歌遥起蓼花滩。
楼前野色散秋容，楼下浮烟晚更浓。江汉水深龙窟宅，衡庐天远楚提封。
蒹葭白露愁归客，禾黍黄云慰老农。宾从满筵笳鼓急，庾公那得任疏慵。
中流歌吹蔼纷纷，水底鱼龙不敢闻。笛里梅先明月落，帆前山与夕阳分。
溪苕昼湿空江雨，寺柳晴摇别殿云。谐谑不妨沉醉后，曲终错唤小冯君。
白鹄乘风浩荡前，锦帆飞处坐青天。彩虹跨海惊桥断，宝塔沉云咤水悬。
龙睡未深生昼雨，鸡声忽起破秋烟。黄茅隐约青林外，半是流亡归种田。
西风拂拂起燕尘，一策垂杨影外身。茹檗芳名犹在蓟，凌霜客梦已先秦。
当年筹国惭分席，此日临岐倍惨神。闻道崤函烽火息，但逢征雁即怀人。
桃花潭水怅分襟，宦海谁能不陆沈。老我秋风徒忆鲙，多君逸兴蚤抽簪。
玄圭正听星辰履，白社俄分烟月心。万古青齐青未了，几时把臂共探寻。
深入白云莫算程，临风相送几驰情。山含远意迟轻屐，水约回波问旧盟。
春醉人推新社宰，道装谁识故冬卿。只今圣主方宵旰，纵卜东山卧未成。
相看一策出都门，此际离情未可论。似我衰颜应草野，如君英茂亦丘樊。
故人意惨秋云澹，逐客神悽夜月昏。白岳黄山高卧处，须知盛世有馀恩。
北地风高旅雁哀，故乡千里讣音来。百年文武协三德，念载行藏付一坏。
魏阙羁臣残骨在，天涯姻友梦魂回。怅余凭吊知何日，极目乡关漫自猜。
亚相勋名斗极悬，功成身退领云烟。古来龙马神元王，世外鸾骖兴自便。
径转月萝青嶂晓，樽浮露桂紫霞鲜。仙人白兔前身是，甲子何须数绛年。
榻下茅斋骢驭巡，烹蔬设醴意殊真。韶年共躐云霄路，晚岁相将丘壑身。
胶漆情殷浓似澹，埙篪谊重久如新。向平未了何须问，蹑屐登临觅友人。
蓬弧六十八回春，潦倒颓龄愧此身。学圃祇期松菊茂，传家岂虑子孙贫。
喜闻翔骑初奔北，愁听长鲸未息尘。但愿太平调玉烛，烟霞高卧庆芳辰。
排云直上叩天阍，石磴嵯峨杖履存。汉畤几经藏玉简，秦松曾此驻金根。
俯窥遍瞩获麟野，远眺空疑系马门。夜宿峰头寒彻骨，同人虚约探朝暾。
境入阶州势转雄，高山流水祛心蓬。迎风稻稚鳞鳞翠，映日椒馨晔晔红。
万像仙灵垂幻迹，朝阳禅脱證真空。岷江一派流初远，裘葛迭思迥不同。
柏台高处岁频更，奉敕宁辞万里程。云拥干旄归节制，风行山岳听威声。
携家远过金牛岭，揽辔长临白帝城。珍重盛时勋业在，好将苏息问苍生。
银青一胍擅清华，俛首鳣堂玉峡斜。曙色飞来连桂影，暗香浮动赋梅花。
莫将苜蓿称寒署，直令菁莪即大家。冲主乘元烦造士，可无豪俊起天涯。
昔年鸣枥羡名驹，振铎于今属二禺。漫道谈经非美秩，应知鼓箧是真儒。
繇来白雪门偏峻，自是春风座不孤。清味即真方致远，还期珍重捧明珠。
徙倚清香动曲池，赤栏亭榭午风迟。红妆半掩青鸾扇，疑是温泉罢浴时。
并蒂芙蓉出水中，丹霞翠雾拥帘栊。夜来又见双双响，疑是东坡竹影红。
芳祠旧迹几星霜，瞻拜初从舞蹈行。万里云霄身世远，百年水木梦思长。
聊将俎豆陈先烈，敢谓音容隔异乡。宴罢笑看元谱就，真令孙子有辉光。
宣慰之堂名世忠，灵溪水与沧溟通。如今百丈高铜柱，又见儿孙起故封。
水上飘飘一叶莲，真人宴坐稳于船。撑归泰华峰头月，梦入西湖镜里天。
冲浪不惊红雨乱，忘机常对白鸥眠。鼎湖龙去仙踪远，遗泽空存御笔鲜。
少年百战起从龙，李广功高惜未封。青镜可怜惊客鬓，黄旗犹见记军容。
荒原云冷埋秋剑，古塞风寒泣暮松。总慰诸孙忠义在，家声端不愧先锋。
脱帻掀髯折堕簪，语长真似吐丝蚕。乞身岂待三宜去，养寿应无七不堪。
屈产昔曾空冀北，人生只合住江南。赓诗赖有梅花主，吟处宜题退隐庵。
夏木垂阴覆小堂，图书生润日消长。遗音过耳栗留语，余馥清心薝卜香。
懒仆畬田耕卤莽，顽儿越户步踉跄。行吟坐睡多闲适，自至南风足午凉。
故交十载散浮萍，槜李风烟此再经。今日独赍磨镜具，当时相送落帆亭。
东门蚁酒春犹绿，南浦丝杨晚更青。只有寝园生宿草，鹧鸪啼处不堪听。
三月琴川四月还，虞山佳处尽跻攀。曾于拂水岩头望，一塔烟中认玉山。
残书遍阅就窗明，少畅闲情赖鸟声。断送春归花事了，一番细雨绿阴成。
白果青蔬劳远程，高台倾矣曲池平。沙田似雪耘枯冢，柿子如丹缀土城。
古迹有无遗宋岳，监门应否识侯生。欲知别后愁多少，试检霜毛添几茎。
昨夜雷轰今日雪，安德门前西山裂。河南檄报人贪子，更闻飞蝗满江浙。
千古高人鲁两生，汉文谦让流英名。精卫年年负木石，海中波浪何时平。
澄霁初裁疋练形，山眉水面霎来青。竞书人字看新雁，远接星文见乱萤。
似泻银河虚鹊驾，如低玉宇睹云扃。窗开碧落犹堪赋，灵籁无弦自在听。
山下为园比辟疆，秋馀连理竞呈芳。魏姚群姊输朝粉，秦虢夫人斗晚妆。
蝶翅并翻池畔玉，月华同照露中房。迥风争似摇双佩，轻素盈盈水一方。
词坛仙籍姓名存，白板桥东枥马喧。文苑谁曾承大令，武夷君许宴曾孙。
椒花腊尽初持颂，蓂荚朝来报负喧。人自度关君闭户，著书何但五千言。
红楼对镜住钱塘，一自同船遽问乡。柳絮翻风又遭雨，莲花比妾复如郎。
五更荐梦连巫峡，三月伤春走鞠场。折赠芳条人不见，分香蝴蝶度邻墙。
一番花信转成空，雨洗山亭半亩红。林下角巾过有道，松间斗酒醉无功。
青帘乍拂蛤蜊市，玉指初开鹦鹉笼。忙筑东皋为醉国，骖驔时节过杯中。
春朝骇碧夕纷黄，紫府帘前祝阿香。别馆开筵挥晋麈，外衢散社罢唐装。
欲裁广袖鲛绡短，小作填词凤纸长。少妇唇边脂不到，晓来多自醉槟榔。
烛影茶香射短幢，数宵清梦寄莲邦。都弛诃子林中禁，共倒虞翻宅畔缸。
石塔灯微通梵宇，竹床月入借邻窗。毛生楮客俱堪绝，每过骚坛兴未降。
竹下相期月半帘，侯芭探遍绿牙签。干星不谓将车过，进酒从教录事严。
一兔犹耕铜雀瓦，六龙齐醉水精盐。秋声向夕都成咏，赠我吴江几尺缣。
兵饮石言亦世情，异人无事怵孤行。由来煮鹤宜才火，孰见和梅不沸羹。
天缺只多君友隙，陆沉更筑孟颜坑。共分龙体我为尾，何犹误人邴管名。
廿馀心许似花然，洙水西山数圣贤。自借赭鞭敲暮气，勿从媚蝶学翩翾。
无才不足逐仙隐，抵鹊何须以美蠙。生面每为书史蔀，蒙头孳纽几千年。
去后霜烟色色殊，行藏偶尔谷于菟。青山作侣夫何阒，白石同人亦不孤。
禁虎谅应冯禹步，执魌还用进桃都。故园自有馀兰畹，斗世战身似我愚。
青阳淑气迎青野，綵仗朱轩斗骄冶。红粉先垂燕子帘，侠儿早泛桃花马。
去年春望阖闾宫，今岁相看人不同。总道芳樽邀绮日，难将衰鬓染春风。
庭邀皎月树含风，归客吟孤旧友同。老丑自看诗益好，贤豪相待命犹穷。
白藤穿枕眠徐孺，龙眼推筐掷左冲。劝种宜男家计得，小星言在此城东。
问君能不绘予心，只在青天月下寻。莫怪病骸还偃蹇，试看野鹤在松林。
莲花绰约淤泥里，肯逐东风逞艳姿。外直中通元不染，漫将彩笔寄予思。
两朝国史奏书成，济济官曹进秩荣。郡守方需汉博士，泮宫行对鲁诸生。
莺啼燕语连城绿，水色山光绕郭清。应似高斋赵阅道，捲帘吟咏畅幽情。
市闾隘处有祗林，怪是沿街客易寻。枕聒鼓声嫌县近，门垂帘子觉家深。
焙茶火暖香浮屋，桁竹檐晴晓晒衾。爱此老僧偏静得，尘埃中养出尘心。
久别含情思惘然，宁知乍晤是离筵。共怜大旱当尧日，谁以薰风佐舜弦。
汲黯官阶薪积后，汉文宣室席虚前。劝君莫唱摇红烛，鹏翼终看傍九天。
文雅官联忆半千，提衡不是缩杨禅。旧栽桃李知时雨，此去风流亦谪仙。
江上芍陂争灌溉，城南花坞任芊绵。公馀把酒题应遍，分付双鱼向北传。
两家姻好托斯文，杨氏贤甥复有孙。经学已能傅世业，儒官何幸拜君恩。
从知备养依微禄，且喜移家近故园。还共郡庠梁博士，朝朝来往事清论。
宴罢琼林酒一杯，鞭催五马出蓬莱。金章紫绶恩重拜，皂盖朱幡喜复来。
带得一天新雨露，扫除九邑旧尘埃。螺川城外人千亿，争看神明太守回。
朔吹津亭澒洞间，海天寒色照刀环。谁令雁字催征骑，颇为梅花恋故山。
玉舄共占仙令起，金门遥待侍臣还。他时把袂知何处，应笑冯唐鬓共班。
岩经萦纡屋一区，老年相候几巾车。蕉深北界虞无鹿，潮上江门钓有鱼。
虑远且期孙取则，人贤应念祖成书。故侯老圃多生意，殊恨东来脚迹疏。
云霞深护屋三间，种竹为垣松作关。山下清风催客上，岩头白鹤报公还。
杯觞且尽当年话，城市那能半日闲。花下共公深酌别，重来幽谷听猗兰。
小睡不知重九过，洪斋唤饮菊花杯。极烦开径同三益，尚费携壶上玉台。
未拟升沈皆自得，可怜风雨不时来。干戈未息闾阎斗，争得逢人笑口开。
兵火频年巳可怜，今来江浒有渔船。穷猿远度藤萝月，小犊深耕桑柘烟。
喜听虞廷初振旅，犹闻范老旧筹边。几回虎帐论心处，坐我春风玉树前。
贵岭猿声已熟闻，两藩南界此中分。骊驹尚忆滇南路，旌旆遥瞻蓟北云。
岂有才华清徼服，更将衰朽负明君。风檐次述非能事，浅薄真惭论蜀文。
万木山深听鸟啼，两行旌旆路东西。莺花影乱青春老，象纬光垂碧汉低。
万里惊风尘满目，连朝急雨水平堤。耔耘莫讶农夫苦，一枕桑阴称午栖。
风回缑岭莺歌巧，雨断巫峰蝶梦迷。箧里春衫香未试，袖中秋扇敝犹携。
尘根漫尔思骑鹤，忿蒂凭谁学佩犀。独倚画栏摘新蕊，却怜珠露满朝畦。
五老峰高世所闻，洞名白鹿枕江濆。山灵永护诸贤迹，石室珍藏百代文。
风静旌旗閒虎豹，春回草木蔼烟云。几年仰止怀应切，偶遂登临又夕曛。
楼船十月下湖东，此日西还岁已穷。山馆地寒霜在望，草桥冰滑雪初融。
无端世路经行遍，有约山灵梦寐通。独喜驰驱身尚健，不妨题咏采民风。
鼓角声严曙色迟，满天霜露拂旌旗。松筠阅岁孤忠在，蒲柳先秋两鬓知。
俗喜蜗争缘地薄，人多菜色为年饥。敷扬帝泽全无术，远道隆寒岂足辞。
兵戈犹忆十年前，此日东乡路不偏。车马终朝闻振策，闾阎随处尽炊烟。
千山木落深冬景，古戍鸦啼积雪天。远涉岂堪辞鞅掌，玺书珍重要敷宣。
地远山深忆昔年，潢池赤子亦堪怜。圣明洞彻贻谋远，父老欢欣向化便。
江面萦回双涧引，天边拱揖数峰连。微臣体国思经野，此议元成岳牧前。
十年六月十五望，昏时月出当巽向。初从地中已遭蚀，妖蟆大吞魄俱丧。
辗空渐高已半露，黑气轮光两相荡。其色昏昏赤如血，荧惑红芒近仍抗。
老夫茫茫不识占，但称怪事惊还怅。未闻官府行护典，太史岂遗还弗谅。
不食而食天自愆，人未容知未容让。不如买酒洗此月，一洗千年永无恙。
罂湖南派分两泺，翠阜浸波双朵落。沙鸥渚鹭雪点镜，杨柳芙蓉锦开幕。
水心有屋驾虚明，柱插玻瓈高借脚。上留客榻枕秋眠，下许渔舟带烟泊。
不须择胜日移亭，何数倚晴偏快阁。无地楼台笑语凉，倒天星斗鱼龙跃。
门前万顷不入税，寸金寸土卑城郭。红阑我儗一临流，但怯须眉老非昨。
眼中飞雪作奇观，江山一夜皆玉换。前冈坡陀带复岭，小约凌兢连断岸。
水边疏柳似华发，忽有微风与飘散。绀宫几簇林影分，白鸥一个江光乱。
老渔蓑笠秪自苦，冰拂冻须茎欲断。江空天远迥幽踪，只有一竿聊作伴。
此时此景此谁领，亦笑此渔从我玩。图成一啸寒战腕，万里江山在吾案。
落魄迂疏不事家，郎君性气属豪华。高楼大叫秋觞月，深幄微酣夜拥花。
坐令端人疑阮籍，未宜文士目刘叉。只应郡郭声名在，门外时停长者车。
娄水含滋枫欲鲜，啼乌遍绕孝廉船。从他门客刘叉横，未有昌黎谀墓钱。
三山宫阙郁岧峣，濩落空惭五石瓢。上客已归南海去，故人初散紫宸朝。
瓜浮玉井香先袭，水落金盘冻未销。取醉不妨分掌液，帛书犹得到渔樵。
两舟同行如结邻，两翁相对各垂纶。丝长水远意不极，俱是江湖閒散身。
倏无忽有时交诧，咫尺烟波不相借。稚子牵丝似有情，前村问酒先论价。
江淮以南罾罟多，潇湘向上皆风波。公家正住鱼龙窟，我兴却在沧浪歌。
沧浪歌长秋日短，野水寒天迷近远。酒醒高堂看画图，黄芦瑟瑟江风满。
寻芳何意到君家，雨过高城少暮沙。此夜幽欢还月下，去年孤馆各天涯。
狂思晚节曾吹帽，寿拟春期及进瓜。不是老来诗骨健，谁能白发对黄花。
彩毫和露写清秋，亲见江南顾虎头。憔悴忽惊多病质，贤豪今负壮年游。
眼前庶事谁工拙，梦里浮生有去留。万里滇池三载别，重来还识故吾不。
薇垣督饷未三年，持宪遐方简任专。霜落梅天消瘴雨，风清驿路扫蛮烟。
讼庭坐久榕阴合，宾席开时荔子鲜。见说外台风纪重，豸冠还上五云边。
尊酒歌骊慷慨馀，送君行矣曳长裾。愁磨敌血先臣剑，泪乞皇恩孝子书。
花下紫骝三月路，日边丹凤五云居。思乡莫易频回首，风雨麒麟卧草庐。
软沙幽草接芳洲，旧路重来问石头。名似曲江题后到，身如房琯梦中游。
山迎杰阁层层见，水绕长桥曲曲流。吾祖汝师俱寂寞，相逢茶话坐消忧。
石桥飞步欲凌空，百尺清阴九折通。水底楼台天上下，岸边花柳路西东。
春题杏苑怀张籍，昼卧庐山梦远公。今日一杯还一曲，独吟孤酌与谁同。
病眼经旬只掩书，萧萧梧竹自村墟。忽然惊喜开门出，天子今朝己建储。
纤尘不到室如禅，书卷琴张总旧缘。更有月瓢胜水递，小渠分入惠山泉。
笑倚空樽谩咏诗，篷窗淅沥雨来时。昏昏暮色中桥畔，犹有青帘在短篱。
雨雪扁舟夜欲徂，敲门无力任童奴。不知画阁深沉处，曾有灯花报客无。
月姊搔头雪色琼，碧丛高插细香生。夜深不用银缸照，山霭濛濛月自明。
知音人去罢弹琴，风外庭花落更深。剥啄不闻人迹绝，瓦炉香冷思愔愔。
不因春去懒登台，花外小车那复来。只有旧巢双燕子，尚依宾榻故旋回。
幽禽相逐上枯荷，原上秋光太半过。对画定因难弃此，白头兄弟巳无多。
顽云宿雨二旬彊，村落家家久筑场。今日碧天开万里，残砧声里爱斜阳。
锦帆江上挂东风，海国潮生百浦通。离浙此时杨柳碧，到闽无数荔支红。
功名暂屈盐车骥，家世终怀柏府骢。何处相思一尊酒，三千里外月明中。
若为天畔独风尘，国恤乡愁那可陈。雪暗荒原迷去旆，泪悬四海一沾巾。
三江八桂今虚远，醉柳吟花负此辰。黄鸟不知哀诏下，好音仍自傍征轮。
文星当席倍精芒，笑语同人玉漏长。明镜岂因疲屡照，浊醪且复暂相将。
联翩幸自偕仙禁，摸索居然有夜光。若个云霄堪榜样，今时好为作津梁。
东出长安第一衙，地分佳丽职清华。晨催玉漏犹高枕，夜对金莲不草麻。
紫殿当头回日月，青山排闼送云霞。神仙洞府斯为上，我亦曾游坐判花。
京国翩翩步武重，天高河汉挹空蒙。山中长望秋云白，海上遥看晓日红。
赐宴恩浓金凿落，朝班声候玉玲珑。还家拜捧绫花诰，鹤发萱堂笑语同。
人事支离任转蓬，炎凉作敌古今同。山僧讶我头头错，我羡山僧色色空。
龙带浮云归古洞，犬随白鹤舞松风。凭高才话诸天事，月挂峰头别又匆。
怪我贪眠似困蒙，怜君唤醒主人翁。雷声入耳尘缘悟，尽在乾坤大觉中。
老夫临头耳更聪，忽惊枕上话生风。苍蝇儆夜君知否，顿觉蚊蠓亦化工。
高风劲节共襟期，明月清阴是故知。新笋似擎诗客笔，放梢遥见酒家旗。
招邀钟子琴调凤，勾引长庚咏入鹂。相伴沙鸥歌白石，剪裁时有数行题。
恰似巫山二六旂，迤延州里万峰馀。前屏拖紫文争焕，后障垂青秀更奇。
石室可容多客坐，仙岩应与结朋期。他时苇屐来游此，半买山钱半酒卮。
半插崚嶒半水涯，逶迤驻节叠山西。乘空虎岭支来远，聚翠龙池眼欲迷。
回首三天三岛近，纵观五指五云低。人钟地气清高萃，奚独文章入品题。
君家赐姓自姚虞，上舍学生上谏书。世系绵绵昌海岱，英声济济动乡闾。
少年昆季尽辉煌，自古元方又季方。宋氏风流今不远，苏家文史更谁强。
绮阁初开面面屏，疏梧修竹绕檐扃。石纹衣露重添皱，山色逢秋一样青。
奇字翻从载酒识，高歌偏得倚云听。却疑楼上临风处，两水双桥接杳冥。
江心双劈洗云根，水气峰岚并作痕。盘处抺空分远黛，望中拔地夹天门。
沿涯鱼国数家艇，傍麓人烟双树村。长堑繇来称险固，兵戈消息易销魂。
一抺林峦雾霭迷，秣陵句曲竞东西。峭桥雨滑酸驴石，毁寺堂虚卧象泥。
翠上染帷胎秫腻，绿纷垂线弱杨齐。与人指点茅君路，望裹皈依先杖藜。
兰省风流清暇多，兴能一石饮无何。仪成汉署绵为蕞，驭叱吴山黛送螺。
长荡湖边春濯柳，清风桥畔雨肥萝。只今制作须孙叔，未得贪眠安乐窠。
振衣不觉已嶙峋，缘是崚嶒置此身。光发井龙崖角石，旋如磨蚁岭腰人。
暗中钟鼓传虚响，洞裹烟岚翳早春。欲问往来诸桨楫，沥湖无语净铺银。
迟日莺花风转舒，况兼幽壑迥清虚。欣闻似得新名友，想见如看未读书。
日隘沮洳才一发，肺藏砢礧可千馀。谁将巧妒泥游屐，我老还期卜隐居。
广陵回首路迢迢，堤柳秋声尚未凋。遥想竹西宾客散，小楼明月自吹箫。
当年同看杏园花，聚散升沉事可嗟。之子此来知有意，年家情分是通家。
前人遗墨尚纵横，落落诗篇更老成。此去好施医国手，官家药笼要蔘苓。
夷门堤下大河流，诏使轩车驻綵斿。梁苑词人空作赋，汉家王子尽封侯。
江头片雨春帆渡，海上明霞昼锦游。为忆文园病司马，金茎别梦已三秋。
碣石宫前负弩过，闾门秋色入鸣珂。可知瀛海多仙气，九派中分太史河。
名都茅土建亲贤，春草平台万户烟。此日邹枚应罢赋，词臣已和柏梁篇。
五月隋堤柳色醺，炎风吹浪滚黄云。河壖满目无青草，瓠子歌声更忍闻。
控带西南坐上游，安危须共主分忧。蜀人到老怀张咏，边计从前仗武侯。
地远乌蛮耕更早，天高白帝镇横秋。雪山不见南来雁，书寄同年几日收。
乾坤剧许此肩担，五马今年走瘴岚。此老朝廷何可去，南方民命亦须堪。
百年西蜀谁张咏，自古潭州也晦庵。王道宽平君识否，当时孔孟岂迂谈。
青山万里水漫漫，客里应知跋涉难。草木变衰秋露重，湖湘漂泊晚风寒。
天涯有客如张咏，江左何人是谢安。绿发朱颜今改尽，可怜惟有寸心丹。
帝都雄枕蓟云间，碣石居庸别有关。万里星辰朝北斗，五陵苍翠拥西山。
金吾夜宿貔貅队，玉露朝随鹓鹭班。咫尺九重羞献纳，有书何以报龙颜。
绣户朱门十万家，都中文物旧繁华。平阳馆里金为埒，光禄池边锦作花。
妙妓清歌翻乐府，妖童新曲奏琵琶。绮筵长夜留人醉，灯火冲霄迸作霞。
鸿才岂得久淹沉，国士何人为赏音。漫抱朱弦弹别鹤，閒调白羽落飞禽。
昂藏自是封侯骨，慷慨常悬报主心。宝剑十年犹未试，匣中夜夜作龙吟。
燕台遥望帝王家，海国初还汉使槎。千里旌旗生气色，一江波浪漾云霞。
别时聊赠官桥柳，到日饶看衔苑花。六辔驰驱行已遍，凤凰池上待宣麻。
江南日暖燕初飞，蓟北轻寒雁度迟。堤柳渐舒冬后叶，岭梅新寄陇头枝。
手披瑶简悲还喜，梦对华裾信转疑。云树苍苍千万里，鹤桥风物倍相思。
历历笙歌几处听，共看新月上疏棂。辛盘捧出芹芽绿，玉碗分来柏叶青。
正喜邀欢开白社，欣从问字过玄亭。醉馀步月行吟去，灯火千门夜不扃。
谁遣文章映上台，君家原自擅鸿裁。凭虚欲写淩云赋，点笔先过制字台。
露草直排金阙上，天书遥向玉徐开。晴烟淡雨长呵护，岂畏亡秦有劫灰。
欲从蜀道上青天，把酒魂销壮士前。三户听鸡行积雪，二陵下马吊荒烟。
无家君正堪为客，有母身难许执鞭。珍重光芒三尺水，逢人轻拟赠龙泉。
暗长青青雨后蔬，道人闻亦顾村居。话多未尽期明日，心欲求安拟弃书。
古寺钟催归息鸟，寒林烟暝返山驴。沃州不远支公地，乘兴能令杖策疏。
孤山处士林和靖，性爱梅花解咏诗。窃淑独无堪种地，寻香忽得最横枝。
胆瓶护影疏还淡，肺病关门瘦亦宜。拟欲相邀对禅寂，恐分清梦与阇黎。
溪头柳色未藏鸦，坐向红亭见日斜。雀乳试翎飞近树，鱼苗随队趁残花。
春山欲陟莓梯滑，野筏思乘海岛遐。榷酒人归寒食节，伤心重忍望天涯。
欲作山中寂寞游，出门无数在双眸。纸旂惊雀闲禾稚，竹壁防鱼断涧流。
蛙鼓争鸣春雨后，蠛春如织晚风头。策牛荷蓧归人急，树杪炊烟暝未收。
城笛秋闻愁更多，相逢相慰夜如何。花明旧宅思棠棣，泪尽穷途愧蓼莪。
马忆流苏嘶涨水，身存瘢镞寄岩阿。金鱼莫漫沽醽醁，期尔山中对薜萝。
可怜年少艺多门，死后谁为酹酒尊。笥有六书传父业，家徒四壁受人恩。
萧萧白发牵孤梦，处处丹铅积泪痕。唯见西窗旧时日，一帘竹影自黄昏。
燕子双来似伴栖，骄骝何处夜频嘶。将过二月绯花落，未到三更锦羽啼。
城铎鎯铛孤梦短，寺钟断续乱心齐。春时总不宜为客，淡水浓山忆旧溪。
一辞文字入僧祇，道是宗工学是师。多病已怜新雪后，耽吟仍是故人期。
钟残竹院云千叠，花落瑶阶月满池。惆怅几年成永诀，泪看盈匣寄来诗。
声名官职巧相违，清世何妨暂拂衣。江上青峰余我在，窗前幽竹待人归。
无心云为苍生出，避色人同倦鸟飞。旦夕转圜明主意，未容长伴钓鱼矶。
少不如人老合休，读书谈道我何忧。已看尘世都蕉鹿，真觉浮生付赘疣。
风透北窗朝跂脚，嵩遮西日晚科头。诗篇漫兴销长夏，敢谓能轻万户侯。
轻舟漫趁落潮东，为吊孤坟半亩中。荒草断边人种麦，浮图高处鸟呼风。
生多寄迹眠僧院，死合招魂傍梵宫。一束生刍一杯酒，几人曾酹若敖翁。
我瞻蹙蹙靡所骋，何处山深好结庵。烽火乍离淮海北，鲸鲵行逼大江南。
穷愁似寇来难避，羸老如兵动不堪。节物惊心又寒食，满天风晕月微昙。
无子无年未葬身，生轻如叶死如尘。一棺丙舍终其馁，六载宜家似食贫。
寒月射窗山鬼泣，西风号木夜蛩呻。剧怜原隰相求意，赢得衰残泪满巾。
永夜行吟伴老蟾，有时索笑一巡檐。已看孤影同梅瘦，真觉香醪类蜜甜。
耐冷岂须人作障，却寒何处鸟为帘。前程似漆君平少，愕梦连宵不用占。
春色平分已自奢，今朝风物更鲜华。山因绿柳常含雨，天为红桃不放霞。
芳草齐时看宝马，好风多处见香车。笺天有事君知否，要乞轻阴为养花。
三间五架草堂新，数卷图书一病身。静似放参居士室，闲如墐户辍耕民。
浣花杜叟曾题字，垂柳陶家旧卜邻。不为薄今偏爱古，南村已少素心人。
松孤梅冷竹空虚，此地惟堪著老臞。守类宋株从笑拙，幽同齐谷合名愚。
乌瞻好屋犹将母，燕贺新堂亦引雏。富贵不来行乐耳，莫嫌三复咏山枢。
长安车马如流水，一到香林便不还。童子汲泉当茗灶，山僧补衲下松关。
灯悬古榻摊书满，月照疏棂伴客閒。不是风流许玄度，谁令清净此追攀。
浮峤西头访薜萝，一峰如黛郁嵯峨。登高作赋推能手，望远伤心发浩歌。
谁向天门扶日月，暂因风景恋山河。北来寒气知多少，落木萧萧白雁过。
蓊郁庭槐待濯枝，虚堂爽气转秋姿。翻灯洒幕声交响，促漏遥钟夜暗移。
万里羁栖同逆旅，百年怀抱对传卮。月华合在层阴上，天柱峰头起远思。
广文今在桂林居，徒壁曾无担石储。我儗封筒遥送鲊，君毋弹铗更歌鱼。
碧水逍遥半壁间，硕人心迹迥尘寰。交联一臂蝉联席，业在千秋副在山。
开径有花流盻远，干时无策寸心閒。飞觞积翠还能否，乘兴寻盟早叩关。
昔从碧社结青莲，屈指分携几换年。当日弟兄齐竞爽，朅来萍梗隔风烟。
停云珠浦春裁赋，步月津亭夜不眠。五岳胸中知不减，期君长啸白云天。
百雉孤城流水东，青山掩映戍旗红。蛙声日夜乱城柝，岚气作云漫碧空。
茅屋几家兵火后，关河千里战尘中。鹍鹏自有天池路，非复吴中旧阿蒙。
千里还乡已到乡，故人应是更凄凉。珠还合浦神光在，雁叫寒云别憾长。
沧海桑田心不变，山林钟鼎事何妨。雪深山径药苗小，何日林间遇阮郎。
林间终日坐苍苔，有客过从此地来。厚馈远称慈母寿，好怀今为故人开。
黄昏烛尽云山出，半夜诗成风雨催。莫厌田家供奉薄，看花村坞当衔杯。
故人别去忽三月，乘兴泠然御晓风。避客本非段干木，泛舟应拟陶朱公。
窗间月影生林外，壁上灯花落酒中。自是过门不相见，风流难与昔人同。
三月三日苦淫雨，春游无计令人愁。云低暮色近垂地，风捲涛声遥撼楼。
青天白日果何处，急电轰雷方未休。最怜桃李花开树，零落离披不自由。
三月十八苦炎蒸，客子解衣如甑中。忽惊雷电绕庭户，已见风云盈大空。
雨声倒挽银汉落，水势直与沧溟同。前村咫尺断来往，令人倍忆济川功。
清晓扁舟维岸阴，百年几渡来登临。游人仰扳石磴险，飞台俯瞰沧波深。
客星帝座一时事，江水云山千古心。哲人去矣不可见，击剑空作秋龙吟。
欲写刍荛报所知，楚天云阔雁书迟。扶倾已藉诸公力，侧席应劳圣主思。
旧俗难忘周社稷，危时空望汉旌旗。投鞭何日踰天堑，晋拜元龙会有期。
六十年来万虑轻，眼前无物更关情。砀山草绿春归马，泗水风寒夜洗兵。
野外懒窥烽火影，帐前愁听鼓鞞声。独怀圣主恩难报，尺籍长留子姓名。
远汲清泉溉欲深，童儿那识汝翁心。虞廷六管终须备，不为春来十亩阴。
绿树莺啼春正深，絮飞花落满园林。长松不改青青色，岁暮相看共此心。
圉圉洋洋乐有馀，谁言我独不知鱼。纵教九岛回千里，那比江湖得自如。
待隐园依北固山，题名石在墨痕乾。何时布袜青鞋去，老眼摩挲试再看。
芙蓉枝上露华清，杨柳阴中独自行。江上美人期未至，停歌不发更含情。
洗竹从来为太繁，独留高节与人看。渭川空自誇千亩，争似公家只数竿。
一叶扁舟十幅蒲，长竿短发傍江湖。不知渺渺烟波里，曾见逃名范蠡无。
松间石上听鸣泉，清比琴声更自然。有客欲来醒俗耳，挂冠已约在明年。
清风明月两无求，花径柴门日转幽。莫怪主人归较晚，君王有诏欲分猷。
异代名贤去住间，偶携书笈扣柴关。永和风味难为客，彭泽田园岂易閒。
息影且依春树暖，登高莫厌石头顽。凭君举目看尘世，更有何缘好似山。
独上高楼豁醉眸，风清烟淡蓼花洲。波摇落影明千嶂，鸦闪馀光抹半楼。
征旆山前停去骑，飞帆天外急归舟。隐纶未入熊罴梦，莫学磻溪相对愁。
三年未报国恩隆，惭愧故人属句雄。别久每惊时序改，诗来真觉海山重。
三春耒耜祈甘雨，七月巡行念栉风。满目流亡难袖手，敢从孤剑说屠龙。
十载梅花覆海涯，也寻僧寺到南华。尊前宝箓闻新论，榜上云龙说故家。
迹远且邀鸥作侣，身閒偏爱鹿随车。春光何限临岐念，相忆桃溪钓锦霞。
燕城风雨夜篝灯，青锁勋猷重继承。公自才华誇迥出，我徒顽钝愧无能。
歌翻垂柳连岐陌，望渺孤峦隔远层。何许罗浮还订约，芰荷衣缉绿云凝。
槭槭飘梧晚藾清，满庭幽思接秋生。丹枫江上鲈应美，紫滟篱边菊又馨。
梦断青鸾曾有约，书沉白雁可无情。论交谁似晏平子，气味金兰比尚轻。
紫水溪头月几湾，数椽茅屋静依山。春寻笋蕨携篮出，秋忆蒪鲈放艇还。
翠石摊云诗卷湿，高松滴露酒杯寒。丹炉茶灶清堪适，徒向南天引目斑。
杮叶殷红枫叶丹，空斋怀抱笑为官。却怜枕上连宵梦，曾到江南半晌还。
五夜灯悬千壑雨，三年家住万山盘。秋来何限乡关念，尚觉飞鸿一信难。
碧空云净迥无痕，万里堪舆一照匀。砌近银蟾移席满，山高弦管自天闻。
白生蔀屋浑疑昼，光闪层峦欲转坤。闻说秋光随处好，试从玄兔问乡园。
征车札札行迟迟，正是官程未了时。万里真惭萍梗迹，两年空负菊花卮。
尊开北海怀应放，诗见南山句自奇。留得晏婴当日语，不须重九更镌碑。
阳回黍谷琯葭飞，一线昭阳日影迟。天子万年新玉历，汉宫千载旧朝仪。
寒云钟漏因风落，辇道旌旗向晓披。此日宸旒欣拜舞，年年长献未央诗。
朝趋载笔侍长杨，夕捧天书出建章。正睹储星天际耀，还瞻宸渥日边翔。
川原半绕函关道，驿路遥临紫塞傍。到日诸侯应授简，马卿词赋已游梁。
朝趋簪笔谒长杨，夕捧天书到越裳。万里星槎劳汉使，百年王享奉商常。
中原山色随行旆，远岛蛮烟迥画墙。知是波涛炎海静，一天明月照归航。
盾日炎炎遇傅霖，斯民忧乐最关心。逢人试问田间水，昨夜添来几许深。
傲雪凌寒兴不禁，广陵群牧集缨簪。登台雅负千金价，命驾应知万里心。
满路乘黄皆骏足，一堂披赤尽鸾音。明朝话别求民瘼，珍重相期作傅霖。
为报春晖陇树阴，友生强起出山林。百年不尽思亲泪，万里长悬恋主心。
白露沾衣催客棹，苍生引领望朝簪。甘泉正直辽烽急，愿弼商家作傅霖。
满腔浑是染丹青，王国专班小傅霖。鸿桷人多驰宦志，鹈梁谁更动乡心。
河间正协匡时制，董子元无抱膝吟。前席虚怀咨对便，一帘风月伴书淫。
江州刺史何为者，载酒邀我庐山下。乃翁在山不在酒，邂逅宁辞为君写。
远公招之不肯留，平生谁省王江州。门前五柳至今在，江边桑树水空流。
识面鬷明已见心，新篇来往得规箴。百年浩气充天地，一缕斯文自古今。
南徼青山怜远别，中天明月照孤吟。论交愿保坚贞操，雪后松筠翠更深。
驻屐花边听鸟音，青山何处想登临。肩头伊尹方能任，脚板鸱夷未了心。
历历更宜观往古，炎炎何敢羡于今。相逢杯酒喜共醉，相忆诗情还自深。
碧云深锁翠琅玕，烟雨霏霏见岁寒。一夜龙孙初解箨，凌霄意气待君看。
对罢戎机早乞閒，赐归真慰北堂欢。帆开驿路风烟渺，宠荷明廷雨露宽。
茅士千年朝翟茀，莱衣五色隐龙蟠。乌私莫羡陈情疏，燕喜还同鲁颂看。
清朝师席重成均，圣主临雍召讲臣。三老鸠筇分御席，诸生虎幄侍文茵。
经纶遇主陈车马，冠带圜桥领搢绅。问讯旧游函丈地，向来糠秕愧先尘。
儒吏无嗟久陆沉，传经在在主恩深。五年化雨添文水，一日春风动武林。
潮满钱塘开绛帐，烟浮鹫岭聚青衿。宦游到处多幽胜，僧夜能因续旧吟。
平生不解赋悲秋，万古乾坤入醉眸。满腹诗书糟粕子，百年身世土馒头。
青山泉石元无恙，白发功名便合休。却忆故园新隐处，绕篱菘菲长春柔。
双桐自比双南金，地得宽閒谢斧寻。吴老诗题从始植，文郎图画已成阴。
霜黄碧叶秋将及，月白青枝夜不禁。吾树在庭须客赋，为君还作短长吟。
内殿初分角黍盘，更开芳宴婪馀欢。已知仙侣招寻惯，况复将军礼数宽。
荆楚岁时千古恨，长安风土几人看。自怜此日犹乖阻，独向尘途歌考槃。
解印行歌出将营，千军流泪共含情。邹阳书上谁称屈，王粲才高赋谩成。
天连故国铜鱼远，霜落寒江白雁鸣。自愧神交惊此别，不堪离恨更沾缨。
得官何似罢官閒，闽海秋风一骑还。五岭黄茆通驿路，百城寒水接乡关。
离心不醉霜中柳，归梦应寻鸟外山。闻说旧游多鹗荐，未应空老薜萝间。
岸回山转疑无路，潮落江清浅见沙。睡觉蓬窗寒日上，不知身在野人家。
赢得閒身便入山，只留名字在人间。最怜白发多情者，直待移文始厚颜。
绛桃不似晓妆红，恩谴多年出汉宫。自惜倾城多薄命，莫教明月照闺中。
乘閒迂步共寻僧，家住寒山第几层。自许他年挂冠去，幽楼终不愧孙登。
求贤诏许尚岩阿，今复东还且奈何。终属陶潜三径有，真嫌刘宠一钱多。
江间绿水明心曲，海上青山著鬓皤。处处秋兰犹自好，扁舟采揽足经过。
吴郎手携长生瓢，自云巢许同消摇。偶然洗颍瓢破碎，赤手向余不得骄。
男儿有身差足慰，况乃生无向平累。揖予竟作汝南游，别有壶中贮天地。
挟弹飞霜醉落花，歌儿笑引入倡家。归来万树垂杨下，一路骄行白鼻襜。
列岫盈窗紫翠屯，孤烟时起瀼西村。日长幽鸟如琴筑，院院松萝静掩门。
雨重烟浓山更深，半窗楼阁昼阴阴。道书一卷香凝榻，岩翠千层鸟堕林。
童子论交二十年，旧游濩落已茫然。石湖三月梨花雨，忽漫相逢野寺前。
秣陵留滞一郎官，终日趋曹亦闭关。善补凋羸惟简帙，勉娱凉踽有江山。
宦情聊寄鼓琴里，诗句常删骑马间。都说林泉宜散逸，野人知不似君閒。
殷勤壶酒杖头携，客舍墙边梅一枝。此后梅花应入梦，分明记得把君卮。
独上巾车有所思，停云却被疾风吹。欲知别后还家意，君到家时先已知。
客至闲园岂问奇，为怜清景坐玻璃。秋潮驱潦来何急，河伯骄人正尔时。
一镜无尘风更扫，双星有意月频窥。打鱼沽酒宜长夜，怅望归舟向夕移。
虎踞龙蹯旧帝城，白云仙吏佐持平。庭閒不少歌风什，宁美张衡赋两京。
浊酒孤灯夜未央，小楼过雨乍生凉。双星不度为何事，多少愁心寄五羊。
溪上茅斋锁碧丛，傍门荒树隐秋风。苔深径小无人迹，落日虫鸣柿叶中。
与君相见即相亲，肝胆千秋此具陈。莫说知希还我贵，即看谁是眼中人。
千层火树灿明霞，百子灯悬夜夜花。真箓似同弘景宅，牙签还识邺侯家。
庭开棣萼分吴苑，产有龙驹自渥洼。不是苍生望霖雨，微云那遣月华遮。
惜春偏逐马蹄忙，粉蝶閒来过短墙。无复潘妃能比貌，空传荀令本含香。
子规啼处应添恨，海燕归时更断肠。何似春明门外柳，年年依旧绾垂杨。
岩壑阴森雨乍停，瑶池清宴聚仙灵。炉开似火丹初熟，盘出如瓜枣尚青。
凫鸟暂从天外度，鸾笙时向月中听。砂求勾漏君为主，愿乞真藏大洞经。
翘翘楚楚复茸茸，每向无人觅处通。野客不知莲炬美，晓行刚爱锦为容。
三月江城鸣雨多，一朝委巷似长河。惯谙漏屋频移榻，暂过比邻亦荷蓑。
清昼繁阴时结暝，野塘乘潦自扬波。湿蒸老更妨眠坐，药裹无功奈若何。
琼枝花发雨晴初，林雀衔虫哺小雏。食处饥肠虽暂饱，衔来物命肯怜无。
四邻胶胶鸡乱鸣，丛林衲子声寒鲸。载迟载促一百八，松云堕碧星河倾。
吁嗟人生能几永，在世无殊幻泡影。怅然听此不能眠，起坐幽窗发深省。
几向天边仰德星，迩来相见正秋清。饱谙法海无穷理，不数宗门第一名。
狮座晓登花有影，虎溪夜渡水无声。何时分我云间榻，烧烛烹茶尽此情。
为爱丛林老辨才，片帆归去又还来。囊中珠玉清人骨，麈尾风云障俗埃。
莲社未知容我否，酒眉且自向师开。三吴早晚徵输足，重看天花雨法台。
东山寺里相逢地，陆子泉头再会年。震泽烟波彭蠡月，乾坤回首一茫然。
丈夫志匪为身谋，经纶不展便当收。浮云满空我不管，碧峰头上卧新秋。
闻说团湖古战场，宋元此地决兴亡。谢公忠义昭千古，兴者已亡亡未亡。
白屋正惭无孺子，黄堂岂是少陈蕃。莞然上下忘其势，留取高风万古看。
以贵下贱大得民，一郡蔼然周化盛。刍言敢献到黄堂，不忍心行不忍政。
周南治化何其盛，本在身脩与意诚。此是圣贤真事业，莫教墙面度平生。
此身此理由天付，屋漏多惭忝所生。今后事天知有道，力闲邪妄便存诚。
梅放寒花岁已深，为君特赋雪窗吟。信知此道无今古，展卷详论孔孟心。
刺股悬梁枉自勤，岂知心在检其身。只因未遇程夫子，苦杀当年多少人。
功名不是吾儒事，王道根基在自新。目下升高当远步，莫教对塔说相轮。
薄德何堪古道看，延留连日谢儒官。天心若欲兴斯道，莫叹人生会晤难。
星辰海岳列坛尊，柴望于时礼数繁。祝史告成多奏嘏，高皇十叶是文孙。
湖上蟾峰镇碧波，万家高倚石嵯峨。我来却值秋初霁，快睹中天月色多。
妙高台在诸天上，如入如来不二门。欲把一言参妙处，是心默契己忘言。
遥望长松何处是，深山犹认旧川原。行程客厌阑干路，生事农忙碌碡村。
若个峰边云出没，丛生树外月黄昏。武昌诗客欣相会，夜向溪轩共一尊。
今春曾作此岩游，花落山空水自流。到院怯逢僧定后，看云始悟此生浮。
长松结子应千岁，老鹤生孙知几秋。尚忆个中风景好，何须海上觅蓬丘。
辞官陶令归来久，我亦居山结草堂。乱后病怀惟药裹，老来活计祇诗囊。
曾陪古寺看脩竹，忽见春风绽野棠。但愿此身强健在，岁寒松柏共苍苍。
抛却微官兴浩然，归来茅屋已三年。林间扫叶因风后，溪上看花未雨前。
白板桥通沽酒店，绿杨树系钓鱼船。此生已决投闲计，自种村南百亩田。
潇潇霜霰点行装，驴瘦童寒路更长。十载江湖双白鬓，半生山水一青囊。
摩挲古剑心犹壮，邂逅清尊兴自狂。岁晚不堪成话别，石桥流水野梅香。
灵山到处是花宫，秋日登临忆上公。碧涧水喧箫管处，寒岩松落酒杯中。
海天森列总云峰，尽在仙郎眺咏中。圣主牛刀教暂试，不须凝望紫宸宫。
绕邑谁当第一峰，兹峰独出万山中。何时麾却尘寰穴，来借岩阿半亩宫。
使节迢遥自帝廷，真教南斗避文星。翘材或拟平津馆，驱传翻劳送客亭。
玄草我惭嘲尚白，蓝成俱谢出于青。封轺再入邯郸道，莫笑卢生梦未醒。
词客名高大海东，王程万里下黔中。不缘桃李栽培始，那识菁莪雨露同。
招俊一方荣拔茹，论文几度慰飘蓬。归朝车马应殊锡，荒徼尤难造士功。
兵戈宇宙谁知己，风雨东南话故乡。禅伯自惭非觉老，诗豪今喜得刘郎。
海门雁叫江枫赤，泽国云来野日黄。怅望庭闱空白发，菊花霜露几重阳。
阖闾城外故人过，客里相逢感慨多。夜雨莲荒庐岳社，秋风木落洞庭波。
远公道业惊吾老，潜子才华奈尔何。戎马十年乡国梦，结茅何处共云萝。
回首扶桑若个边，春风万里上归船。神龙馈供云迷海，仙女吹花月在天。
密意西来端有得，新诗东去岂无传。若逢石室烦通问，岁晚南湖学种莲。
沉香亭北赋名华，四海车书正一家。总道天关严虎豹，那知陆地起龙蛇。
词臣自昔推张说，边将何人继赵奢。南国云山浑似旧，几时函谷度牛车。
曾向燕然勒汉铭，吴门今对万山青。朝端声价苏司业，海内交游嵩仲灵。
何日袈裟登钓艇，此时云锦照溪亭。一尊正候陶徵士，莫学三闾爱独醒。
散花丈室拥天姝，金粟如来安稳无。不二门开唯一默，对谈还许老文殊。
故人别我向何处，岁晏扁舟泛若邪。万壑千岩风雪后，杖藜随处看梅花。
阿师说法双峰下，白昼天花作雪飞。烽火隔江音问绝，秋风海上片帆归。
海宇烟尘日夜生，中兴诸将正鏖兵。郦生三寸澜翻舌，一旦来归七十城。
风尘谁识折腰心，暂借都曹任陆沉。拄颊饱看庐岳色，参卿閒卧省薇阴。
廿年拙宦甘频谴，五字新诗独苦吟。若向琵琶亭下过，莫将孤泪湿青襟。
寒江雪舫忆桐城，聚首仙羊岁屡更。枕上风涛犹在梦，灯前尊酒不胜情。
黄云泽满千家颂，珠海鹏抟万里程。种德几人流后裔，对君时复好怀生。
李家芍药开满堂，夔州太守更清狂。题诗晚坐朱栏静，对酒春怜白日长。
好为池台留烂熳，莫教风雨怨凄凉。佳期卧病难乘兴，怅望残花忆谢郎。
翩翩露冕拥朱轩，十二诸侯济上尊。才大梗阳无讼狱，政馀元礼有登门。
齐风共许中原色，楚些能忘大泽魂。枫叶寒云空自晚，欲将憔悴傍谁论。
弦歌初辍鼓频催，天子明堂左个开。春见诸侯车总集，月朝仙令舄还来。
畴庸物采元殊等，课绩声华自上才。闻道延英亲赐对，为陈民瘼满蒿莱。
平舆龙起与云骧，叶县凫飞到上方。萃玉向尊周典礼，赐金重见汉循良。
春风骑入青门柳，期月人歌紫陌棠。屈指严程征旆转，花间迎竹有辉光。
三台星朗五云鲜，万国朝正向九天。陛拥郎官元列宿，台书太史总非烟。
玑衡望里祥光合，环佩声中瑞霭缠。曳履旧惭曾践斗，随君心到玉皇前。
满地霜华衬短靴，禁城阴处晓频过。金笼内使教鹦鹉，玉勒蕃奴制骆驼。
八面楼西明月在，万年枝上庆云多。重闻奏事言何事，郎省无缘上谏坡。
风流为政十年馀，豸角新乘使者车。揽辔谁当陈仲举，题桥人识马相如。
便宜诸疏行应草，畚锸三江尽可书。漕事东南宵旰急，水荒何计起樵渔。
好风吹谢实成花，纠结飞飞似锦霞。志者春光阴寸惜，人生一世几荣华。
固洁精魂欲上天，幽居深处水云边。烟封远浦沙鸥尽，树锁前山草鹿眠。
书假管城应复路，楮生墨客未回川。逢人更祝坚清志，必日云衢足蹑前。
谁把青红线两条，和云和雨系天腰。玉皇昨夜銮舆出，万里长空驾玉桥。
素月澄澄斗转移，银河一派彻东西。风随鼓角争先应，鸟避旌旗不敢啼。
志若明蟾清绝翳，心同碧汉静无私。雄师夜宿同英武，气槩森森采石矶。
匡庐之巅有深谷，金仙弟子岩为屋。炼丹利济几何年，朝耕白云暮种竹。
边邑深隍嵌叠峰，土民食粟扣时舂。云山溪水常相合，烟树藤萝每自封。
岭外瘴温鸣蟋蟀，海滨郁热显掞鳙。常思不律皆由此，数月朱颜别旧容。
一劄重烦怪石供，开窗已觉翠浮空。数峰尚带江南雨，彷佛金焦入眼中。
座上埙鸣座下篪，相欢相笑日怡怡。闻人不似逢人话，见面深嫌识面迟。
夏雨苗须秋雨实，少年心赖暮年持。自惭潦倒头空白，真率惟应叔季知。
相门千载尚称良，况复清标接雁行。恩泽旧封存虎观，楼船新渥拜龙骧。
斑衣且遂南枝暖，骏足先驰北海霜。海上风烟烦一箭，荐言争借老冯唐。
泮上分襟忆昔年，都门相见欲华颠。细谈旧事连三日，喜拜新恩下九天。
舄化双凫春水外，琴随一骑夕阳前。优才况是山深处，无事长歌白雪篇。
赤涧松楸迹久荒，荐劳青眼意何长。琼瑶未报身衰迈，几向南云梦北堂。
鲛绡数尺卷烟雾，谁剪琼瑶贴轻素。湘灵夜弹五十弦，博罗小凤来翩翩。
翡翠旌幡矗空影，珠衱生辉夜光炯。澄凝古月冰潭冷，紫凰叫断眠龙醒。
竹林残暑摄衣迎，揖客西来坐尽倾。异代河山扶片语，中原渔猎傍时名。
马嘶讲肆非官舍，鸾啸高天岂世情。囊有酒钱君莫问，金鞍还许过孤城。
大淮新雨涨何如，谁道君停下泽车。狂似酒人歌易水，游同词客集漳渠。
藤蓑早约三江钓，玉笈今藏五岳书。握手尊前看意气，西风归骑一踌躇。
西来文物眼中稀，岁晚相逢款竹扉。万里祇操乡国语，百年惟著野人衣。
翠蛾江上愁空老，白鹤辽东信未归。见说关山尘雾暗，不知城郭是耶非。
东京词藻爱中郎，乍见论心喜夜长。清院风声传玉漏，寒阶月色听琼章。
明朝少别成千里，经岁相思各一方。郡国汀洲兰芷满，春来归雁自衡阳。
两崖十里苍簋根，中藏一溪云月髓。嫩粉生香笋出林，老枝压地花成米。
溪上老翁撑竹船，摘米炊枯弄清泚。月下何人见往来，惟有山猿同坐起。
结叶垂花老桤卧，四山无风午刚挫。扳花荫叶桥畔凉，葛屦生衣安稳坐。
田家初饱麦上场，溪雨新过水推磨。林间起步余睡清，青梅满槃雀卵大。
五云山前盘古树，曾见前朝老谢敷。六寺钟声何处尽，僧残惟有粥呼鱼。
笋天已过麦地瘦，一饭山厨鲑菜无。青鞋布袜客何意，担水揭揭来浇蔬。
夏首新热叶气蒸，细路危桥得幽悄。桤树成林已快人，况有鸣泉覆深筱。
松髯石发雅能净，竹稚鸟雏怜最小。何时一床卧僧阁，饱听凌晨醒来鸟。
说法从人诮马留，似猴良亦胜真猴。牵丝刻木浑儿戏，断水残山足梦游。
溪潦旋添菱女枻，霜痕欲上橘奴洲。此中纶笠真吾事，为写渔装著钓舟。
金钱带露粲云光，九夏开时分外香。若使当年陶令见，赏心不但在重阳。
仙家瑶草种初成，此日分来独有情。愿遣山居尘俗远，何须嵩岭说长生。
芰荷开处蔼芳馨，鸂鶒双双应晓晴。绝胜金滩溪水上，时来还见绣衣行。
鸳鸯飞下水东西，十里芙蕖望欲迷。只少红妆隔花语，此间不是若耶溪。
飞来白鹭傍红莲，宛在华峰玉井边。亦有花开逾十丈，可应得见藕如船。
赪霞翠雾护莲房，风度晴漪漾日光。好是昆明池上见，粉红坠露散清香。
密叶新梢长结阴，亭亭直节出平林。谁言解箨初成竹，便有云霄捧日心。
碧树琅玕翠作团，不胜酷暑叶声乾。须臾霖雨从天降，信有人间六月寒。
古木脩篁绿荫稠，一川浩浩自东流。锵金戛玉清如许，不为狂风也似秋。
老树疏篁自作林，苍藤翠叶岁年深。莫言萧索寒冬里，历遍风霜却到今。
行李萧萧易水寒，不因题赋到长安。魂摇蓟阙千门树，兴入湘台九畹兰。
击筑风云晨肮脏，抽毫星斗夜阑干。东归未值秦淮棹，愁绝春风两鬓残。
赐书班嗣借相看，西第今来卜昼欢。碣石夕阴黄柳细，渔阳春色白云寒。
持醪席上歌金缕，行炙花间出玉盘。满坐江南三月客，那知铜马是长安。
五垒神兵下玉门，倒倾西海蹴昆崙。轻车夜渡交河水，斩首先传吐谷浑。
驰道毵毵御柳垂，春风挟弹羽林儿。武皇亲御长杨殿，敕与龙驹控鬣骑。
千场搏戏未言回，鱼钥重重向暮开。遥听云中催羯鼓，君王何处打毬来。
剑舞戎歌乐未休，煌煌芝火五城楼。班姬独卧昭阳殿，却捲珠帘望女牛。
十五承恩侍衮旒，宫中初拜大长秋。见说上林陪羽猎，君王同著紫云裘。
青天碛路挂金微，明月洮河树影稀。胡雁哀鸣飞不度，黄云戍卒几时归。
逐虏将军度漠回，黄金犹自满燕台。请缨惭我为齐客，制锦多君更楚材。
城上春云天目出，帘前秋色太湖来。弦歌暇日能相忆，花里新诗过雁裁。
龙门正气接天都，抗疏高名壮伏蒲。独以时危鸣仗马，不因秋老忆莼鲈。
熙朝终是霜霆重，幽梦还将日月扶。世事正须同击楫，竞传江左有夷吾。
一丘栖病每经旬，二仲相过惜暮春。罗雀不知东郭骑，逢人初著北山巾。
枝生肘上看非累，花落藩间悟是因。且覆清尊判尽醉，何曾灵药驻芳辰。
尺组长缨奋草莱，清香画戟卧莓苔。北门铿钥归雄镇，东观图书集上才。
叠嶂分青横几簟，双流飞翠入池台。知君未厌从军乐，大纛高牙帝座来。
锦树芳尘送晚飔，长途酒盏未容辞。豪吟自觉貂难续，奉引真惭马滥骑。
山翠空濛多雨后，川光潋滟欲冰时。五云深处频回首，前辈多情有赠诗。
退鹢南飞趁晚风，休将形迹论穷通。玉还荆国犹堪宝，瑟向齐门岂未工。
捧日自应怀冀北，看云谁复忆江东。陆家兄弟今犹古，预识他年事业同。
一别霞城知几年，故人多住凤楼前。怀归每笑依刘客，乘兴还登忆戴船。
老去无财非病也，閒来有酒即欣然。诗能自古穷如此，看取吟囊满壁悬。
一麾远守闽中郡，何日重闻阙下钟。本为睢阳聊屈黯，应知渤海即还龚。
春庭草色埋三木，夜卷书声蔼四封。儒吏名家真不忝，士民私幸属鋾镕。
冻合寒林噪暮鸦，川无游艇陆无车。幻成海国蓬山景，飞尽天门瑞木花。
独拥渔蓑思钓叟，浅斟羔酒属豪家。梁园谁受相如简，短赋初成手几叉。
春来深慕浴沂贤，野外寻芳亸玉鞭。细柳拂衣浓带露，好山迎客淡生烟。
多惭青史曾无补，一卧沧江巳有年。心事傍人浑未解，谩誇题柱笔如椽。
春风拂面散轻阴，信宿禅房会此心。客思祗应孤雁得，交情大胜碧潭深。
云根穿水孤能立，宰木凌霜老更禁。抚景相看多感慨，浩歌随意辄成音。
林泉乐事属专门，殷屋涛声午枕喧。身似虚舟宁有患，事如春梦了无痕。
池随晴雨频消长，山与云烟自吐吞。已结渔樵成逸侣，石床频坐亦微温。
今年春雨疑天漏，十日都无一日晴。游处每劳持具出，梦回常厌打窗声。
照泥犹自愁星点，仰瓦何当罪月行。真宰怜民应上诉，须留馀沥佐秋成。
风仪皎皎曳霞衣，此日湖天见少薇。何事鹿门深敛迹，却从鸥渚共忘机。
剡藤绚烂才双美，烟水沧茫兴倍飞。一榻久悬知有待，千秋徐稚好同归。
三径秋风草乱生，候门连日讶官旌。云霄回首十年别，甲第联名两世情。
剩水残山宜老朽，玉堂金马属豪英。海乡昨夜人争道，南斗文光烛地明。
三春村落卧苫茨，尚忆莲池结社时。我自惨深乌鸟痛，君今谁问鹡鸰悲。
延陵已许生前剑，有道宁辞死后碑。珍重惠连情好在，转因池草有馀思。
新年春色满帘栊，翠羽缤纷绕几丛。莫以罗浮疑岭外，且看姑射在江东。
瑶华片片非因雪，玉貌盈盈不避风。却忆何郎清咏处，扬州高阁白云中。
海内论才重八闽，棘闱从事岂厌频。花香每拥薇堂席，雨露长随骢马尘。
白面多逢新措大，朱衣半是旧同寅。千金市骏非皮相，神骨分明各认真。
孤客萧萧一叶?，片帆清晓挂秋风。金鳌岚气开还合，螺女江流咽复通。
案牍暂消行乐里，逢迎浑付酒杯中。谁云作吏无佳况，一日乘閒万虑空。
暗里朱衣未足凭，夜窗老眼雾层层。长才自信工穿叶，短棹还思过采菱。
百里封疆看小试，十年乡榜忆同登。司徒事业君家事，继美无言尚未能。
梦里还家不当真，梅花欲放岭头春。乡园此去千馀里，关外难逢寄信人。
幔亭仙吏入班司，十载重来睹汉仪。宫鹊尚随玄武仗，江云长护定昆池。
青溪把酒游偏洽，画省裁诗出每迟。君见白门千树柳，风烟何处寄相思。
大火西驰渐近秋，送君南去独夷犹。茅柴未尽同乡意，凫舄争迎百里侯。
人不随波终自在，道能济物更何求。新城好用鸣琴治，便是人间第一流。
九五飞龙泰运开，大藩方伯进都台。随车雨自秦关去，有脚春从楚甸来。
和璧定为稀世宝，傅舟原是济川才。圣明正尔思贤佐，双佩还应接上台。
巍巍梵宇半天开，瑞草琼花夹路栽。步屧影随红日去，风铃声自紫霄来。
云封藓径迷猿鹤，烟锁萝门冷石苔。满目灵奇看不尽，长江渺渺一帆回。
何时飞锡到曹溪，咫尺天津路不迷。处处浮尘成净土，如如自性即菩提。
翻经石室应摹古，览胜名山已遍题。度越此间谁得似，昙谟名满竹林西。
岭岫岧峣万壑低，越山闽海暮烟迷。孤村日落行人少，古树风沉野鹤栖。
龙剑夜寒延浦月，征鞭晓拂陇头坭。三秋作客频过此，人自劳攘草自萋。
羡君忙里自閒閒，双袖蹁跹亦度关。不识长安行乐地，三衣明月一肩还。
崧高云色正嵯峨，拂袖言归故绿萝。三箭流星传紫塞，片帆飞雪渡黄河。
从余结袜心犹素，羡尔投簪发未皤。问讯颍川痴别驾，君苗焚笔近如何。
芳草王孙尚未归，群鸥海上已忘机。金丹欲附青冥翼，玉趾曾过白板扉。
翡翠度烟秋岸阔，桄榔吹雨估船稀。劳君千里长相忆，为报加餐但采薇。
才名入洛未相逢，我忆云间陆士龙。明月扁舟何处路，为君持楫下吴淞。
谭诗匡鼎解人颐，岂似朱游折角时。三泖烟中吹笛去，流波空讯十年期。
潮回日落暮云平，树色苍苍浦上城。北海草堂多结驷，东邻花县迟流莺。
诺如季布元无负，饮到公荣自有情。莫道朱家纯任侠，文章能冠鲁诸生。
细剪冰纨叠浪轻，萦丝缭绕雪英英。霜凝云母瑶花乱，水浸玻璃玉片平。
白燕舞风怜缟袂，素娥乘月抚银筝。瑶台此夜真如到，不向龙宫梦水晶。
展游遂上瓘山巅，登顿危崖鸟道悬。沃若川原纷旷望，清涟湖水共澄鲜。
图经谁辨千年后，往哲空怀百代前。惆怅偶来还即去，无由独往住苍烟。
??鸂鶒满晴沙，红杏夭桃乱着花。十里湖山开画障，一双小艇载琵琶。
空江木落思悠悠，闲傍蒹葭弄小舟。一段清光君独占，底须回首羡轻鸥。
月明庭院已昏黄，团扇风轻夜渐凉。自折花枝调鹦鹉，不知金殿锁鸳鸯。
风袅垂杨枝弄柔，城闉偶集野堂幽。已过佳节愁芳会，又续林灯作夜游。
杯色盈盈满樽酒，歌声呖呖隔花喉。武陵桃源花正好，此去君应无别愁。
衡门执戟两閒兵，浇酒逢除漫尔荣。四序相随如有恋，一年同住岂无情。
几因风雨销金锁，不为驰驱损赤缨。自古功成身合去，肯将流落怨时明。
偶向溪边共系舟，风烟随地得同游。云开图画千山秀，雨歇铜棺五月秋。
踪迹飘摇疑梗漫，罨坤浩荡与身浮。莫言樽酒论文事，煮茗焚香事更幽。
荆溪溪上碧烟虚，最爱吴髯水竹居。半亩清池堪引钓，一窗疏影碍临书。
每因月出常穿径，几为花开少住车。回首风烟秋欲暮，题诗问讯近何如。
两髯如龙入云去，白日空庭作风雨。根着九地拔不起，留与乾坤作双柱。
千丈免丝千岁苓，南山翠色同峥嵘。岳阳城南老髯精，骖鸾追逐吕先生。
千张万张心印痕，寂中城市嚣中村。鹍鹏摩霄唾燕雀，泰华拔地多儿孙。
一戈要回三舍日，寸胶莫澄千丈浑。试看潜鳞变霹雳，龙门咫尺登天门。
别城千日如一日，别山半年如百年。金门玉堂果无分，丹崖翠壁真有缘。
商歌昼吟声撼树，老剑夜拔光射天。二雄相过吐肝胆，豪气激发弥无边。
晨钟初罢夜迟迟，佩玉趋跄拜凤墀。盛世喜逢周礼乐，微臣又睹汉威仪。
六龙高拥祥光渺，三殿晴开曙色熹。独愧年来空染翰，孤忠何以报明时。
正逢玄朔承阳候，更喜黄离肇瑞来。主器荐霞分凤穴，符祥少海祀龙媒。
云垂玉尺光犹绕，露挹金茎掌乍开。洵是重光归圣德，好将和律奏高台。
醉翁醉去已冥冥，当日何人作此亭。不是相逢骢马使，可谁复识智仙名。
溪山创出非无力，祠宇新开若有灵。今我到来几怀古，满帘香静一灯青。
轻风剪剪袭寒貂，独酌椒觞客思遥。百岁浮生过半世，一年人事止今宵。
中原戎马纷蹂躏，故国音书久寂寥。已觉伤心懒回首，可堪重度岁华朝。
此身久欲乞将归，其奈君恩未忍违。拙不济时才具短，淡无滋味宦情微。
愁中客久人偏老，海曲春深蕨正肥。十载别来乡梦切，白云遥睇几沾衣。
多病已辞东阁履，思归犹阻玉河冰。偶寻香火过萧寺，为證莲花问竺僧。
燕雀晴依江阁暖，烟霄春入汉宫层。云房寂寞知生色，曾向龙门御李膺。
华扁高标慈寿堂，应知阿母鬓如霜。娱颜晓舞斑斓服，献寿香浮绿蚁觞。
傍砌幽萱春馥馥，映窗丛竹晚苍苍。锦舆遥想欢迎处，花覆晴阴日转长。
贵主妆台半藓纹，金吾新第蔼如云。幕中名士从他数，谁似青毡郑广文。
枫亭驿前荔子丹，万安桥下蛎房宽。从教山水金陵好，总是难禁苜蓿盘。
瓶锡江湖三十年，姓名遍与诗流传。山中老屋裹薜荔，一爨累月寒无烟。
采辑盛音仍绣梓，行道参禅了生死。身事忙如风外云，心情淡若江头水。
翩然踪迹归乎来，维摩示病销筋骸。一龛寒月锁委蜕，三昧热火烧成灰。
老我交游痛凋丧，不解吾师脱凡相。肠断吟魂何处飞，也应只在秋江上。
湘皋地湿草萋萋，春渚相牵思欲迷。零落残魂何处断，半林斜日鹧鸪啼。
碧露盈盈点翠苗，香风冉冉月中飘。遗芳不入骚人佩，泣对秋兰恨未消。
涧道春风动绛帷，海门山色到柴扉。满腔幽思无人论，故垒新篁看燕飞。
家在千山欲尽头，长林绝壁寺门幽。定回残日下西岭，虚阁磬声黄叶秋。
碧池妆镜晓寒消，不染铅华意自娇。恼杀江南赵公子，却将金粉浣生绡。
湖头春水绿于苔，滉漾绿酒浮金杯。瞰湖楼子知多少，扇扇红帘影倒开。
谁家女儿金缕衣，银瓶庙里插香归。素罗团扇纤纤手，笑指鸳鸯作对飞。
麦岭风吹小麦花，古藤乔木路三叉。千年玉骨湘累墓，万里坚城少保家。
阿侬家住湖水傍，菰米莼丝野饭香。猫头紫笋尺围大，沙角红菱三寸长。
绿阴庭院昼沈沈，哽咽蝉声助苦吟。战北夷吾非是怯，传经刘向亦何心。
灯前群从能分韵，眼底谁人利断金。莫怪秋来少飞雁，长安西去塞云深。
湖山嘉遁谢尘缨，才入中年命忽倾。旧宅一区犹令子，遗文千首付诸生。
诗名到处人争诵，墓上逢春草又萌。后死从来未相识，闻风也自不胜情。
蓬岛仙游几岁华，此君相见影交加。开尊忽忆西窗夜，坐听秋声剪烛花。
王猷宅里旧曾栽，又见新稍影过苔。丹穴綵鸾飞去后，辽东白鹤未归来。
津口潺湲万壑哀，城头玉女弄珠来。依然狱底双龙剑，千载何人复姓雷。
蘋浦凉风袅鬓丝，钓鱼兼得赋新诗。舟移不向江桥泊，意在西岩日莫时。
白发催年老病身，可堪金屋备词臣。东风是处花开落，谁识羲和酿得春。
游吟何处最宜频，谷木溪西第一邻。竹径清风啼黠鸟，柴门落日对闲人。
穿云渐觉香裘重，照水惟怜白发新。常得杖藜随去住，不须琴酌在芳春。
野性耽迂百念轻，幽栖随处得怡情。山依南郭家林好，水入西庄客舍清。
暖日野花常护鹿，春风汀柳不辞莺。年来梦里添游乐，也逐渔樵结伴行。
杳杳盘云似不通，雨苔分绿断行踪。只应送客联游骑，踏破残花几处红。
漠漠江天黯黯云，晚风吹雪正纷纷。笼寒已禁猿争语，傍夕空教雁失群。
影带楚兰看不见，声连湘竹听还闻。太平未必堪成瑞，一向谁怜好似君。
紫陌轮蹄蹴暖尘，野猿啼处尽游人。相逢共道看花去，径草谁怜也得春。
早闻天阙载星轺，越客游吴路未遥。千嶂隔空还共月，两江分海亦通潮。
沙堤树绕青骢过，画省诗成蜡炬消。见说圣朝书讼少，几人清社许招邀。
忆陪大阮竹林游，兴入西湖上小舟。今日白门分手处，随君清梦满沧洲。
求田问舍非吾事，傍柳寻花只自由。辟谷有方欲传与，腰缠那得上扬州。
笑笑江流漫不支，东风无复击壤时。练空我欲飞云去，洗耳青天白玉池。
碧玉空中驾紫云，江山何处更存真。落花满地惜文字，彩凤不来歌鸟频。
到处春光是舞雩，春容花鸟正咸熙。诸君欲识真颜面，须记从前耦射时。
福星才照粤江头，又报乘轺入帝州。喜慰邦人新四岳，言修岁事古诸侯。
陈谟金鉴臣心展，咨牧纶麻上意优。杼轴大东看若此，可因前箸动宸旒。
欲赏须当趁斩新，迟来只恐堕芳尘。还输连夜追游者，孤负明朝早起人。
委地不收空伴月，招魂何在并伤春。儿童戏折心犹怪，雨妒风欺莫可嗔。
正愁春去对春风，忽听莺啼碧树丛。无数飞花向帘幕，将愁尽入一声中。
关山片月迥含秋，万古长悬青海头。愁杀清光照沙碛，秦时白骨未曾收。
古塞萧萧白草腓，汉家营里月光辉。可怜空学蛾眉影，夜夜关山照铁衣。
紫塞黄云万里间，征夫一望总潸潸。今古沙场惟白骨，几人生入玉门关。
蔷薇开尽绿阴凉，西国名花此际芳。夜月空悬汉宫镜，幽姿犹带楚云妆。
吴门山水天下无，淡荡更在城西隅。谁言此桥近阛阓，已是一幅桃源图。
廿载寒溪曳短筇，何人携酒日相从。林中偶遇飞觞客，把臂无劳觅仲容。
使星南照破曾阴，咫尺天威俨若临。铜柱回看双白鬓，觚棱仰望寸丹心。
我留梦到云霄迥，子去恩沾雨露深。到日钟山烦一问，清溪何日濯烦襟。
青萍长夜舞离筵，绿绮犹将别路弹。岸夹丹枫云外寺，江鸣黄叶雨中船。
乡心半咽骊驹外，客梦孤飞雁阵前。携手杏花原上约，凤凰台月几回圆。
共谁虚室细谈玄，东望江云意渺然。忆昔少年今老矣，不堪吟对菊花天。
别驾当年治五茸，苞苴无迹稻田丰。每从父老歌遗爱，何意轩墀拜下风。
鹤骨未嫌金带重，凤雏还拟碧霄翀。葵花榴萼知人意，相及生辰满眼红。
曾从花下醉花筹，重入花林忽似秋。沾地已成埋玉冢，离枝应比坠珠楼。
招魂无奈莺声冷，传恨惟凭燕舌柔。今古烟华归电影，青梅如豆不知愁。
寒云栖石雪花幽，溪影摇衣共鹤游。吏部笑迎闽粤侣，山灵偷羡主宾酬。
文心已变潮痕变，佛骨还随木叶愁。峦壑不知今古异，晓岚霜月自誇犹。
棋声如玉响芳筵，移月携风竹径前。藤线绣墙成翠带，苔痕点石见青钱。
醉狂喜吸方诸水，步倦思眠古洞烟。枝上春光真似客，梅花开透又今年。
绕亭柔草似忘冬，拨叶寻阶路几重。洞口月来闻啸凤，岩头云起见游龙。
风轻玉树流清影，夜静冰心入梵钟。频唤兰觞留好友，错将霜雁度芙蓉。
雪拥寒根古石欹，春心随目上高枝。素香窈窕疑能语，疏影低徊自不羁。
洁性任教珠佩冷，芳情谁许粉蝶知。清娱羞向凡花借，采得琼华伴玉卮。
蘼芜山路马啼香，园客庐边见靓妆。烟月多情如笑我，胭脂薄命未逢郎。
世无净土佳人隐，天有闲春旅客忙。为问杏花何日嫁，烦君先为制衣裳。
江上枫行老却秋，思君冷露落孤舟。文章有鬼才人病，书剑无灵客子愁。
多种菊花称上药，好裁香草作轻裘。世情不敢他相问，佳句成时示白鸥。
闽山十日总无奇，偶破尘情赖有诗。每爱谢陶能作我，独推李杜不相师。
风云句老成残蜕，花月题删减旧痴。韵语今宵休读尽，几多无字道旁碑。
春寒小院似深宫，却笑闺情拟未工。愁种迸生冬后笋，远书疏断夜来钟。
生憎月色团圞白，更妒桃花自在红。何必天涯方是别，合欢床外即西东。
何处萧萧玉数竿，树边石畔晚风寒。王郎标致元如此，每向人家画里看。
云公台榭至今留，休暇追随访古游。秋色总归红叶寺，楚江还见白蘋洲。
松林月上言弥静，阁道钟残思转幽。莫讶为郎贪佛日，官闲禅定两悠悠。
后园凿沼爱涟漪，日日行园人不知。浴鸟参差云宿处，戏鱼来往芰摇时。
晚依岩岫分寒翠，秋入芙蓉映倒枝。最是一泓清兴足，五湖情事寄临池。
一还初服谢朱轓，自爱吾庐堪避喧。书为倒囊收万卷，玄因拙宦草千言。
院中流水鸣残雨，窗里青山近小园。已觉林丘容懒慢，更看风物满前轩。
与君阙下共弹冠，翰墨筵中更结欢。五字沉吟诗品绝，一官憔悴世途难。
清琴欲鼓含愁断，短札犹存掩泪看。词客招魂终渺邈，独惭作诔似潘安。
自觉外臣还旧里，客来稀甚草堂闲。乍逢野老频呼酒，惯学禅家独闭关。
树近书帷云冉冉，溪喧人语水潺潺。广文肯枉篮舆过，五柳门前且看山。
湖烟漠漠草萧萧，湖上柴关正寂寥。络纬吟愁连蟋蟀，梧桐滴雨间芭蕉。
家园病肺谁相问，僻地惊秋不自聊。独有沙鸥为伴侣，且将心迹混渔樵。
亭下波光绿染苔，亭前山色翠成堆。蜃凝楼阁空中见，鳌驾蓬壶海上来。
瑶草日随钟乳长，琪花秋傍石阑开。道人铁笛吹杨柳，冉冉香风落酒杯。
祠堂郁郁锁烟萝，忆昔英雄马伏波。铜柱勒名留越绝，楼船兵甲下牂牁。
谗丛薏苡黄金铄，宠盛椒房白玉讹。一笑东平恰画像，云台公论意如何。
石床深处有龙蟠，钟乳参差滴溜寒。岩壑虚灵容久蛰，芳春霖雨看瀰漫。
潋滟湖光水拍天，渔蓑野艇日蹁跹。磻溪已应非熊兆，还有羊裘钓泽边。
蓦地东风卷怒涛，桃花春浪禹门高。垂虹直下三千尺，冉冉金钩钓巨鳌。
重重画角倚天开，满目风烟不易裁。独凭危阑看云物，七星罗列拥三台。
玄宫高敞碧云头，金阙千龄锁弱流。鸡唱未沉西崦月，东溟浴日紫烟浮。
风摇紫竹翠交加，般若台空转法华。漫对冰壶看水月，蟾光满地浸梅花。
海上仙山涌翠鬟，流霞淡荡露漙漙。琼华三岛春狼籍，时有飞泉响佩环。
阑风伏雨扫岚光，天阁珠栊玳瑁梁。自是仙官难得到，白云长护翠屏傍。
朱明承夜翼彤云，金阙晴开锦绣文。却听步虚声未歇，真人来往动成群。
玉绳低度紫烟轻，玄兔西冥接若英。寺里一僧持半偈，夜分三界响梵声。
青山缭绕霞为岛，绿水萦流玉作楹。龙骑虹旌云不断，乘风一夜下飞琼。
白鹿贞松偃盖高，龙鳞寒色未雕骚。不知森疏风飙捲，处处翻江激怒涛。
使者年来石室傍，栽花种柳渐成行。角弓此日歌嘉树，勿剪兼同召伯棠。
兰若云林一径斜，山僧扶锡具袈裟。莲宫入定心宁住，应有如来为献花。
碧坛丹洞路仍通，采药泠然亦御风。真箓草成天一笑，群仙冉冉下云中。
芙蕖灼灼出波新，桂楫雕航沥水滨。为问当年曹子建，殊观何似洛川神。
云石村中且卜庐，凭君为买一峰余。全栽芝菊为疆界，尽写云岚入券书。
门对仙童浇药地，巷通毛女浣花渠。闲中每爱天台去，好与刘晨间屋居。
苍茫海色栖寒碧，知是仙人水竹居。凉雨洒窗秋满坐，清风绕屋水循除。
象峰深处得先春，簇簇金芽入焙新。剩与老禅醒醉梦，也应分惠到山人。
一曲仙溪汇众流，石梁凿断始通舟。风生倚竹秋声早，露滴金盘紫气浮。
二曲人家是后塘，回峦叠嶂互苍茫。小桥南望秦溪路，先到宜君五马坊。
三曲迢迢山下村，平林脩竹映丘园。龙池不竭春如海，忠穆馀波及子孙。
四曲横山接郑墩，平川旷野见前村。渔歌晚渡黄龙圳，樵唱时闻大有源。
五曲萦纡清浅流，仙源流水不容舟。人家门巷成墟市，阳泽桑麻荫墓丘。
连江风雨雁争飞，目送南天泪满衣。少妇夜深休闭阁，行人多向梦中归。
芙蓉花发江风香，鸳鸯双飞入金塘。绿杨堤畔谁家女，并着兰桡斗艳妆。
玉溆烟残初过雨，越罗衣袂淩风举。采莲一曲遏红云，却笑荷花不解语。
江头扶荔光陆离，千树万树红霞披。烟销初褪玉肌露，双手贻郎不自持。
越来溪水还东注，那见当年浣纱处。人生行乐须及时，不用五丝延命缕。
银蟾浩波江骨冷，散步高原踏槐影。清辉盈手笑相贻，大地玻璃望中静。
自从鼓棹去京畿，两见关山圆又亏。冰心万里遥相映，一任缁尘变素衣。
扁舟随雁出枫林，回首禅房积翠深。自笑尘缘消未得，赠君惟有白云心。
气朔盈虚又一初，嫦娥应事半分无。都于无处分明有，恰似先天太极图。
日落江城半掩门，城西斜眺已黄昏。何人伸得披云手，错把青天捻一痕。
三足金乌已敛形，且看兔魄一痕生。嫦娥不是梳妆手，终夜娥眉画不成。
禁鼓才闻第一敲，忽看新月挂松梢。谁家宝镜新藏匣，盖小参差掩不交。
浮云散尽碧天西，那处佳人露只眉。正可开樽邀客饮，只愁易落不迟迟。
烛笼西坠敛馀红，谁把新镰挂晓空。此际莫嫌光彩少，也堪邀客酒盈钟。
牛女依期渡汉河，广寒孤枕奈愁何。此时方与人间约，剖破冰盘下碧波。
新月弯弓欲上弦，初昏光彩到中天。与君对影三人酌，酌到中宵分散眠。
上旬初过未团圆，已有清辉耀九天。伴我举杯相对饮，三更鼓响未成眠。
作器心知渐几分，三年埏埴每劳君。准人自信堪常伯，新旭旋看散冻云。
世事纷纷咸定命，吾心浩浩本无垠。中原老稚歌乔梓，瞻拜嵩灵祝早闻。
七月辽阳已降霜，簪头落地野榛香。三年不到燕山下，又喜频将玉颗尝。
夏日尊开郭外欢，竹林深处尽琅玕。帘开水阁见山影，坐对冰弦净月魂。
乐剧酒同河朔饮，醉酣花似洛阳看。知君留客殷投辖，乍听娇歌又凤鸾。
黄甲才人领郡刑，由来钦恤重虞廷。薰风拂棹催登路，甘雨随车待过厅。
万卷读来需法令，一方行日按图经。他时不负功名地，咫尺尼山入望青。
封事朝闻夕拜官，新丰无复客衣寒。书生未有鸢肩相，只说君臣际会难。
天闲万马尽权奇，写出丹青意自悲。长白山头三万匹，可令龙种一雄嘶。
选胜名园远市咙，尘心多向坐来降。客谈半杂风敲竹，夜色初怜月到窗。
始悟荣途皆苦海，谁知酒国是莲邦。徵诗公等俱陶谢，才尽空惭我类江。
传闻遗事讵堪悲，今日长秋异昔时。产出神驹官尽牧，献来天马帝亲骑。
千金购赏原非惜，万里长驱为不辞。一自攀龙留剑舄，何由陪骏向瑶池。
迎潮小艇漉鱼虾，临水居人引钓车。不怕桃源迷处所，潮回应带树头花。
雨洗燕脂风卷霞，醒来零落醉时花。残尊好为轻阴尽，一片澄波隔绛纱。
无数乱红看不足，碧潭还对一枝斜。春光欲去谁留得，水面浮来几落花。
饶君酒会竞新年，难得江头白满天。未是野梅催出郭，好留岸雪待回船。
窗迎斜日明棋局，棹转东风拂伎筵。坐待红裙惟纵酒，勿云文字有人怜。
祓禊风流自昔年，胜游行及暮春天。梅村屡策高人杖，桃岸频牵渔父船。
念我暂辞中圣会，丐君留作解斋筵。诗才酒事俱非敌，倚得疏狂每见怜。
瓜步金陵一日程，遥闻半月阻西征。清吟浪鹔天涯枕，醉墨云横江上城。
望里蒹葭秋旋老，到时梅柳岁将更。新知自可宽羁旅，书札无忘慰友生。
我贫君病未须颦，但可逍遥莫损神。唤作马牛能便应，梦为鱼鸟定谁真。
白公不要全强健，荣叟偏矜老贱贫。若个匏肥罗鼎食，忙中多暇少缁磷。
相送今朝倒客杯，风高木落试登台。乾坤带甲无终日，草泽纡筹几骏才。
南去祇悲湘水雁，北书唯寄陇头梅。栖迟迢递双极目，大旆孤城画角哀。
月舟桥下泛秋阴，石埠村西暮雨深。凫渚参差前度影，鹤弦凄切别来心。
吴碑岐鼓留天地，周雅唐风辨古今。冥讨怜君萝薜兴，真诠迟子凤鸾音。
越来溪上思悠悠，斜日门前一繫舟。水若有情随我去，山虽无语为君留。
梅花红褪墙头雪，麦叶青回垄上秋。一曲沧浪人去远，平湖万顷接天流。
清溪一曲浸山根，溪上人家两两分。久要正逢徐孺子，同声兼枉沈休文。
兴非剡上嗟空返，谈比庐山得未闻。醉卧不知乘夜发，画船摇破一川云。
花落纷纷满路歧，东风客去独凄其。一年景象惟春日，百岁光阴几别离。
马踏卢沟看月晓，钟鸣长乐待晨熹。庙堂便合忧民瘼，不似南窗寄傲时。
故人同叙故园情，花气馨香酒气清。且尽东君投辖意，谩怜西塾读书声。
望迷远塞云俱黑，坐久空堂烛自明。却忆元戎窦车骑，燕然新勒几时成。
轩过何以答高情，光禄新分九酝清。琥珀浮来浓有色，琉璃写出细无声。
试看宝镜催人老，肯使金樽负月明。万事如棋堪一笑，几番输去几番赢。
鹳鸣垤上己多情，底讶东风习习清。马首湿妨寻柳兴，担头寒涩卖花声。
云飞远堞如灰白，萤度疏帘似火明。自是丰年元有兆，南郊曾庆礼初成。
晓凉扳友禁城东，不为寻芳踏软红。月色尚馀三岛外，漏声初尽百花中。
识途老马行相逐，出谷新莺语亦同。何事浮云多变态，惟应一笑付西风。
窗前彻夜似虫号，屏翳驰驱不惮劳。远道慈乌飞欲尽，上林琼树簇偏高。
春来喜见滋群动，老去愁闻点二毛。何处仙郎歌郢曲，逼人清气压秋涛。
属尔家僮冻莫号，为山因雪未为劳。上天赐予从来厚，平地功夫积渐高。
对赏不须康乐屐，遍题何惜管城毛。昨宵北海开樽处，笑挹琼华泛翠涛。
月上都城鸟不号，赋诗行酒漫辞劳。巷多车马宁论僻，山有神仙不在高。
耳热冻思溪外石，年来霜入鬓间毛。君家阳羡茶名久，试扫新虞点素涛。
文章谁是大方家，早岁英名海内誇。几处作人歌岂弟，陪京典礼际亨嘉。
望中山水诗应助，梦里丘园路不赊。莫道南都清暇甚，召还行见下黄麻。
袍笏承恩凤阙东，炉烟轻拂晓云红。闾阎休戚归民牧，秦陇淳庞说汉中。
称雨不妨终日异，断金惟欲此心同。知君养晦贤关久，况是传家有素风。
方岳高临佐命悬，罗浮屹峙镇南天。公从间气钟名世，人自雄藩识重贤。
一柱力回涛势急，寸心长映日华鲜。金瓯完好知无极，回首宸都颂圣年。
民力东南亦已微，频年榷采事仍非。幸逢轸辖能流照，会见棠阴有所依。
翠羽肯疲重驿贡，珠光从傍故池辉。膏苗转慰三农望，岭峤春深草木肥。
故家孙子庙堂珍，斗室萧然寄此身。竹色清含三径晓，鸟声啼送一帘春。
琴中风月常无恙，画里江山自有神。近已攀龙霄汉上，梦魂犹恋水云津。
弼教南台正五刑，满腔春意蔼仁声。紫苔翳雨封嘉石，绿柳凝烟绕贯城。
已建于门容驷马，还闻郑履进孤卿。精神拜舞龙颜喜，寅亮天工属老成。
麈尾一麾案牍稀，石淙潭水洗秋衣。公庭叶落书常满，绝壁云开舄自飞。
入寺每教求藓迹，上山亲与勘松围。梦中白鹤如相语，君是重来丁令威。
夫子何年去此峰，洞门长与白云封。经营今古伊谁力，检点乾坤第几功。
乔岳倚空堕巀嵲，飞泉绕地沛流通。我逢再扫榛芜日，喜濯闾阎揖让风。
独蹑名区慊旧闻，绕庭兰芷酿奇芬。滔滔瀑布源头水，冉冉香炉顶上云。
古道倭迟犹往躅，残碑剥落尚遗文。我知昭代钦崇意，月户添修八万斤。
滔滔泗水方堙阨，再浚渊源忆此场。躬率后夫寻坠绪，手扶休烈照遐荒。
路穷绝顶知真永，月到中天敢议光。三字符今谁领会，先生筮得复初阳。
石磴萦回疋马迟，日高同拜大贤祠。国严党禁虽堪恸，天祐斯文岂便衰。
汇泽波分天势远，匡庐峰接斗光比。小斋醉卧东风里，胜事频吹入梦思。
飘飘季子印非迟，黄纸新函手自持。海内文宗真有属，斗南人物更无疑。
担簦合傍春风座，对榻还思夜雨诗。见说江头双鲤足，不妨缄素慰吾私。
缚竹糊腔作鸟飞，崩风坠雨烂成泥。明朝又是清明节，斗买饧糖柳市西。
江北江南纸鹞齐，线长线短迥高低。春风自古无凭据，一任骑牛弄笛儿。
村庄儿女竞鸢嬉，凭仗风高我怕谁。自古有风休尽使，竹腔麻缕不堪吹。
春来偏与老人仇，腰膂如弓项领柔。看鹞观灯都好景，正难高处去抬头。
几年文墨侍彤闱，妙句曾看对御题。翠柏台前听雨漏，金莲炬底立霜蹄。
当时意气青云动，此日凄迟皂帽低。歧路相逢又相别，滦河烟树冷凄凄。
招隐城隅一草堂，开尊正对菊花黄。台边薜荔寒秋水，槛外芙蓉弄夕阳。
云起三山藏古堞，风吹万籁转清商。相看不醉茱萸酒，镜里空馀两鬓霜。
净几明窗照绿萝，钟王遗迹自摩挲。双钩忽睹唐贞观，八法争传晋永和。
碣石谭天新麈尾，严陵披月旧渔蓑。弹歌漫作冯生叹，剩有黄庭换白鹅。
石田山水此第一，仪曹鲁山迹亦奇。月明满天雪在地，听取两翁无语时。
湘江风露引征车，入岫穿林玩物华。山水禁宽无贡赋，翠微烟密有人家。
雨舂春稻黄云熟，日照飞泉白练赊。何处一声樵牧笛，飞飞落尽野棠花。
春晴北郭访元龙，槐市依依柳径东。五夜书灯分太乙，十年诗案谢雕虫。
池塘倒影含云气，睥睨当轩送晚风。谷口未缘寻旧侣，孤尊湖海鬓双蓬。
绣户凝香瑞霭浮，日催红影上帘钩。莺捎飞蝶穿花去，水学惊蛇抱石流。
绿酒金尊邀醉饮，朱弦银甲按歌讴。若教买得春常在，不用良宵秉烛游。
文人情性武人装，闹带花衫大羽囊。鬻宅典田重出塞，臂鹰牵犬复还乡。
身穿通邑千人看，马度秋原百鸟藏。莫向前途久留滞，吴姬酿酒待君尝。
仗君为我解愁肠，九夏销来闪电光。梵寺看花三日雨，射堂蹋月五更霜。
谭宵彻晓宁辞倦，醉死重生不计场。今日飘零南北去，梦魂常绕紫游缰。
三朝元老帝长城，胸贮雄边百万兵。太尉领军陪汉相，上公分陕护周京。
卿云不散投戈色，夜雨犹闻洗甲声。白袷青编无一事，萧然还是旧书生。
天家锁钥重渔阳，亲遣元臣镇塞荒。白羽扇中麾属国，青油幕底拜降王。
莺花暖送千门雨，介胄寒生六月霜。身事累朝关社稷，中宵私语跪焚香。
寒北重欣借寇君，琵琶曲里奏功勋。校书百帖高连屋，种柳千行翠入云。
鲁国到门诸弟子，渔阳回席旧将军。太干销尽干戈气，闲却袁家倚马文。
早年节钺便登坛，历尽羊肠几百盘。怒掷千金酋长哭，密诛三校悍兵安。
梧楸局外吹毛易，剑戟林中任事难。白发老臣忧世道，艰危未必是呼韩。
戟枝入树带春莺，坐看边烽雨后清。万卷每同袁伯业，千杯不让郑康成。
山程易逐登临屐，月夜常闻函道声。止恐三台虚上相，尚书尺一要来迎。
家计虽贫未夺糈，近来多病遂闲居。抚琴一室山皆响，吮墨频年草似书。
自散钵斋供慧鸟，新敷盆藻护文鱼。小劳亦是调身法，雨后园蔬手自锄。
山园十亩半新篁，嫁枣疏葵也似忙。岂以心灰分去住，总缘身病决行藏。
空阶月洒花枝雪，静夜寒添鹤背霜。歌扇舞裙都委却，那伽妙定一炉香。
问我何因学酒禅，才呼米汁便流涎。凭君舁入莲花社，醉里机锋醒不传。
土木形骸满月容，尽教髭鬓雪茸茸。不知夏腊今如此，清隐庵前手种松。
雨暗春城十万家，强搘髤几到栖雅。峭风欲阁游人屐，吹尽墙头柰子花。
桂树来攀雪满枝，芙蓉去采月临池。凭将蝉雀新团扇，与乞江东水部诗。
夫人城外汉江平，逐子南回五两轻。路出鄢邙频雨雪，头槎鱼贱笋初生。
蘼芜芽碧柳丝黄，来往扁舟就沈郎。一掬宫亭清浅水，凄波不怨洛川长。
土花斑驳锦模糊，一片寒冰出锻炉。致向书中称折角，捉来石上稳跏趺。
提携起舞旋长袖，慷慨酣歌缺唾壶。多谢司空饶博物，祗愁无地击珊瑚。
缇室飞灰月转阳，闭关兄弟且持觞。共书云物惊时改，祇益穷愁与日长。
旋袖一为鸲鹆舞，称诗三复鹡令章。阿奴不预人间事，岁岁承颜在北堂。
暂息青骢驾紫骝，竹符新剖治虔州。署中望阙孤台耸，江上行春二水流。
气候不齐连岭海，土风相杂半闽瓯。停车试问廉泉在，要识澄清顾醴侯。
涂林疏树自离离，入眼红肤总不遗。若为连珠过沈约，何来新筑伴潘尼。
金房半坼珠骈落，霜叶平翻玉并欹。还记葡萄槎上种，折来那不称同时。
酒尽歌停夜静时，醉看明月上花枝。神交已恨相逢晚，老至方知送别悲。
野店闻鸡舟发早，海天零雨雁来迟。吴山翠滴西湖水，水远山长不尽思。
乾坤俯仰信如浮，岁月无情易白头。落魄未应明主弃，寻盟今为故人留。
廉颇老去犹能饭，李广行间竟不侯。江海茫茫相识少，灯前乘醉看吴钩。
十霜相别又相迎，只是当时一样清。天上选仙惟在善，物中多寿必由贞。
乡宾近受邦侯礼，家瑞重看子姓成。知道洞庭波不竭，年年酿入紫霞觥。
乡里丈人谁最贤，竹斋先生无间然。八旬尚有婴儿色，三老重登国学筵。
春社插花人醉后，秋蝇作字夜灯前。庭中桂子森如玉，白石长松好共悬。
春色河阳自满堂，明年豸绣接龙章。南陔孝子无遗恨，昼日康侯并宠光。
林屋晚霞明曳綵，玉山晴翠落飞觞。承恩此去应难计，庭树阶兰日夜长。
草堂主人久不出，屣步堂前幽兴赊。豆棚笼翠遍生荚，桂树团阴初著花。
绕径胡蜂每下上，辞巢社燕纷欢哔。暮年杜门无事了，敢复恼汝东西家。
剩雨残春送五更，晴光入夏似相迎。绿槐门巷南薰细，又听新蝉第一声。
梨花庭院香飘满，架架秋千笑声软。红妆共斗青春妍，长绳欲系白日短。
掌中飞燕旋风斜，楼外绿珠坠落花。素娥弄蟾奔窃药，秦女乘鸾初去家。
半空著脚看亦好，平地失身更颠倒。人生行乐贪少年，昔时女伴今皆老。
慵来听说摧眉峰，整顿衣裳为敛容。玉樽余酒醉不得，月明高架粉墙空。
高台秋日草荒凉，故老犹能说汉皇。歌罢三侯悲击筑，身居万乘更思乡。
长陵魂魄风云往，原庙丹青岁月长。往事徒劳增感慨，寒城几度立斜阳。
秀州城下水平河，桑绕长堤麦覆坡。义士不闻传槜李，居人犹见食嘉禾。
且须鹦鹉杯中物，莫逐鸳鸯湖上波。一笑吴歈挂帆去，满天风雪奈侬何。
牛角山阳沚溪路，溪水冬寒不可渡。北风几见扬沙尘，日夜奔流海东注。
美人昼锦归故乡，飞梁压水高行步。郑国公孙陋乘舆，蜀中司马看题柱。
好山犹记富春名，碧嶂清波满县城。越树遥连鱼浦暝，浙江低入海门平。
客星寂寞千年事，仙棹夷犹此日情。试问吴侬学吴语，涌金门外好听莺。
此地曾经几战尘，离离荒草不生春。平沙日落黄云断，燐火如星出近人。
曾闻天厩尽飞黄，十万刍粮辇尚方。讵谓郊仪犹未足，翻从坰地借腾骧。
天马西来自月氐，先皇亲写乘黄姿。百年遗墨人间见，玉陛东头立仗时。
十载黉宫坐冷毡，旋因致仕远辞天。桑榆暮景逢明世，桃李春风忆少年。
送别同倾江馆酒，赋归独泛泖湖船。惭予亦有莼鲈兴，梦绕吴松烟水边。
衰柳无条赠所亲，忍寒先折岭南春。泪零不断昆明水，梦远重辞粤海滨。
晓月笳声催白发，夕阳鞭影落红尘。故侯往事如相忆，为问青门有几人。
慈闱寿诞值嘉辰，游子南交万里身。过眼莺花长路感，留人歌吹满堂春。
膝前綵戏能忘远，天上鸿恩甫及申。无计奋飞空刺促，迢迢归梦舞衣新。
久依香案玉皇前，手捧纶音下九天。不用橐金酬使越，须知封土在安边。
周爰归去风生袖，长揖分离思满川。从此相望无远迩，讴歌同荅太平年。
春城送别已斜阳，花发官亭酒正香。远骑青山江上路，新莺细柳禁中墙。
疏星北阙趋朝早，澹月南宫听漏长。谁谓贾生年最少，独能陈策辅君王。
荒城此日共凄然，我欲南征子北迁。秋雨黄芦思颍水，夕阳红稻忆吴田。
萧条客舍虫声里，迢递乡书雁影边。安得重逢一携手，别离同话酒尊前。
兰陵陌上喜逢君，华馆清谈酒未醺。虫益旅愁秋已半，烛欹吟影夜初分。
虚窗叶响风惊雨，远浦潮来水接云。良会不知能几度，明朝何事又离群。
梦入故园千里远，觉来寒食在并州。垂杨不是相思树，那得花开便白头。
周生两马齐两鞭，京指长安镐在山。今夜尊前看秋月，明年秋月忆尊前。
一封长夏寄京书，不遣归来待拜除。谁与行人报消息，高堂今日要人扶。
一双玉树出东溟，岂意先随晓露倾。三十六年惟一女，老夫垂泪写铭旌。
叔子还家定买碑，墓旁将刻老夫诗。诗中不借閒言语，只写人间母子悲。
嗜好平生法帖诗，偶逢方士问刀圭。何人摆脱浮生事，得似周郎易箦时。
一官琼海独淹留，倚棹看山恣远游。白下秋风怜并桂，淮中暮雪忆同舟。
缄书久负翩翩雁，横席长从汎汎鸥。闻道政成有佳趣，惠连诗句近耽休。
席罢谈经思独清，更于静里听潮生。半将春水来天籁，尽入羊城作雨声。
登阁观涛空有赋，临流洗耳亦虚名。何如醉卧沧洲上，万里琳琅一解酲。
故人卧疾近如何，赖有诗怀祗自磨。苏子加餐须努力，沈郎多病愧吟魔。
半生别业经残燹，万里还家备走舸。风景年来倍萧索，枕间清梦已无多。
沙头万玉碧参差，绝胜三湘烟雨馀。昼拂微飙侵席冷，夜随凉月逗窗虚。
编篱稍断樵人迹，开径能通处士居。为问主人游宦久，故林清梦近何如。
故国溪山病里还，半生心事语人难。床头旧有匡时疏，不许旁人来借看。
牢作根基筑室庐，此中真乐世应无。閒来举目平铺看，云满青山水满湖。
严风动树转新寒，系马招提木叶干。钟鼓还鸣梁殿阁，壶觞雅集晋衣冠。
江枯白雁芦初断，地古青莲露已残。总是空门无去住，赋诗行酒尽余欢。
古寺崔嵬俯帝城，攀跻渐觉旅愁轻。楼台寒入三山色，砧杵秋高万户声。
向夕张琴依竹坐，有时待月伴僧行。从来禅室多心赏，几席无尘梦亦清。
为厌青藜夜校雠，幡然聊作石城游。时裁小令调卢女，仍草长编傍邺侯。
六季遗踪斑管在，三山秀色锦囊收。劳君问我眉端事，除却归来不解愁。
长卿病肺几经秋，药饵频须正倚楼。忽枉新篇题玉井，浑如高谊借荆州。
细倾圆实珠玑乱，尚带清香玉露浮。见说功多心独苦，采莲歌罢使人愁。
越王台下送离觞，回首关河路渺茫。别后相思孤笛夜，凤凰台下有微霜。
遥天雨过乱山苍，千树高原叶尽黄。惟有西风松柏里，白云深闭野僧房。
城乌啼断海东头，三弄梅花起戍楼。谁向营门看月色，声声都是别离愁。
手挽长条刺拂衣，淡黄疏白共芳菲。五陵年少无拘系，落尽残香未肯归。
山下清溪月样湾，狐衣孤坐一丝闲。五陵年少谁家子，白马翩翩自往还。
数亩山田沉一秋，酿成宁羡醉乡侯。兴来独共邻翁酌，不问农家识字游。
东林溪上暮云飞，宝地焚香送衲衣。行处不须劳借问，野花山鸟即禅机。
柴门空掩树阴阴，积雨荒苔路更深。自是尘中那久往，白云流水更关心。
荇花风袅断烟微，共看兰舟汎夕晖。篷下美人歌白苧，绿荷深里白鸥飞。
百金费尽不羞贫，敛足衡门几度春。昨日东风南陌上，看花多是五陵人。
吴阊春望欲何如，张仲蓬蒿故有馀。青史未荒游侠传，白云长卧孝廉庐。
隔林幽鸟工催泪，拥榻寒山好著书。解道王筠能辨霓，可无双鲤示郊居。
须髯如戟气如新，不谓菰芦有此人。稷下书名齐慎到，郊居赋草示王筠。
兰心不隔逢璚树，棠色无多愧白蘋。莫以浮家易来往，掩关吾计欲终身。
台畔鸿冥成古今，台边龙卧转沈深。无妨宦拙闲居赋，可怪时清梁甫吟。
我自余生安木石，谁从众毁出兰金。劳君不浅相怜意，解向王筠句里寻。
梦鹿初醒日上迟，戏禽偏爱午阴时。隐侯新制郊居赋，不遇王筠未解知。
曾题纨扇寄相思，闻尔双凫集凤池。江左司空元博物，河阳仙令雅能诗。
山围古郭听猿夜，秋入荒郊省敛时。莫以才名誇治行，延陵犹有大夫祠。
萧洒图书四壁间，盘飧此日累君闲。别来乡国论今雨，语罢江云失旧山。
拥砌疏花争霢霂，隔林脩竹弄潺湲。自听张恊愁霖咏，不作王猷汎雪还。
历尽崎岖鬓已斑，夕阳楼上倚层阑。关心尚怯瞿唐险，出路休歌蜀道难。
竹本龙钟犹傲雪，柳能媚妩不禁寒。只今四海升平日，何待区区上治安。
炎歊满座忽生春，五色金泥赐诞辰。拜捧君恩深汉帝，沽濡天泽愧臣邻。
七襄辑瑞分官锦，九转还丹自鼎甄。安得世间仁寿者，与同嵩祝答鸿钧。
锦袍新照鬓毛斑，归住吴淞三泖间。天上已颁金诰重，林中不遣绿尊閒。
画图世儗王摩诘，词赋人高庾子山。无限离情写相寄，明年春雁待书还。
白日红尘深复深，九衢车马骤骎骎。小楼独坐清风里，如在湘川渭水浔。
世上浮荣了不知，閒调绿绮理朱丝。楼头只许徽之造，楼外从人歌竹枝。
清风飒飒清云深，六月楼中暑不侵。朝阳光辉下凤彩，暮雨髣髴闻龙吟。
百年谁继赵松雪，近数毗陵王绂高。忽复乘云去无迹，登楼怀忆使心劳。
先生已别金陵去，归住吴淞近海滨。淇澳潇湘随处有，清风明月共何人。
秋半园林易水郊，郇厨频出大官殽。茅堂一叶霜华下，桂殿千花月色交。
极目蟾蜍初展镜，惊心乌鹊未安巢。清光傥为侯门驻，后夜重携上客敲。
望断双鱼霅水濆，深居长日念离群。词人蹑屩来今雨，病子支筇出乱云。
缥缈兰膏延度曲，缤纷梧叶坠论文。相逢垂老堪留恋，莫厌萧萧彻夜闻。
落落文星璧水清，中原牛耳怅寒盟。草玄乍厂谈经席，问字偏含下榻情。
剑合虹霓成五色，赋裁珠玉动连城。春林载酒听黄鸟，遮莫嘤嘤唤友声。
秋风一棹浚城湾，斗大孤村此抱关。病却风尘聊浊酒，倦登斋阁即青山。
麦秋无恙花封寂，诗社多缘韵事閒。渺渺予怀天际阔，藕花十里梦中还。
南州高士久驰声，载酒玄亭韵骨清。虹气一天龙剑合，祥光百里德星明。
文章君岂青毡老，肝胆吾将白水盟。落莫相看交道古，纷纷轻薄自人情。
长堤夏木拂轻阴，舆梦悠然洒素襟。远近山光含蜺影，参差树色隐蝉吟。
千箱共话逢年约，五斗应知退食心。喜雨亭成翻罢酒，河流极目怅秋霪。
弹章何事到寒毡，归路萧萧侠骨坚。道巳将穷文未丧，世皆欲杀我犹怜。
青山白社囊新草，赤水丹炉谱大还。荒芜故园松菊老，一犁春雨汶阳田。
月旦高悬画荻堂，神从地下欲相将。婺星久照宜人传，皎日长垂太史章。
有子能存千载祀，此身不死百年康。于公驷马临祠宇，彤管香留郁秀芳。
圣主旁求耳目臣，三年课最报枫宸。都亭早办豺狼疏，琐闼行清辇毂尘。
两邑歌声出畏垒，九重敕命下徵轮。于今虚却山公席，指日云霄问要津。
灯花綵胜满舂城，高卧如何一榻清。白社苦吟怜大瘦，丹炉新熟问长生。
虹流剑气大边合，蚌产珠胎掌上明。好踏星桥扶杖起，箫弦队里杂吹笙。
才子专符捧御除，循良今上雒阳书。三城花绣潘安宅，万树棠甘召伯闾。
丹凤诏来云作锦，双凫舄下雨随车。长安近日虚铨席，翘首新纶出帝居。
古桧新篁浥雾浓，芳池晴色照芙蓉。雕栏紫翠飞千雉，画栋丹青列九龙。
搦管登坛春雪丽，衔杯开阁暮云重。何因结社精庐畔，杖履名山日过从。
平沙回障海门深，棠树葳蕤处处阴。露冕十年留宦辙，芳祠两地见民心。
庚桑俎豆当年祝，廉范歌谣载路音。有客祠前频矫首，云生五岭独沉吟。
仰扪南斗倚高楼，俯视长江天际流。三岛尽从城里见，五湖疑向月中游。
閒床听雨金鸡晓，短阁栖云碧树秋。东望剡溪风雪夜，可谁乘兴共移舟。
落穆汪郎有父风，息阴偏学隐墙东。谁将处士轻周党，我自通家得孔融。
相马岂论今日瘦，雕虫先让少年工。石楠睥睨天门侧，何限萧然万籁中。
春绕南山花正开，一尊专待可人来。不辞共作寻芳客，预遣樵青扫径苔。
岩上论交年颇多，诗成五十未蹉跎。每从朗月思玄度，时见临池逼永和。
家督几谁栽让树，童颜无恙似恒河。采真莫滞黄山屐，九点芙蓉待尔过。
醉上淮山唤八公，白鸾骑到广寒宫。满身香露铢衣湿，十二瑶台月正中。
乾坤寞寞世劳劳，海外行吟老布袍。向日春灯疑梦语，廿年文酒忆风骚。
每从雷雨瞻潜动，久分云山慰遁逃。闻说易堂多胜友，愿随鸾鹤绕林皋。
去年曾约看山行，谁道重来隔死生。身后未成妻子计，水流难尽父兄情。
交游屈指嗟无几，修短令人怨不平。下马哭君斜日里，西风断雁共悲鸣。
云轩羽从故翩翩，忽落红尘几换年。金马岁星难久驻，璇霄朔月合重圆。
浔阳暂听商船曲，宣室行看帝席前。莫恋沧州鸥鹭伴，计然未了沼吴缘。
丝纶阁里凤凰毛，五彩朝阳映碧霄。出使口衔天语重，拜辞衣傍御香飘。
里门驻节惊梅蕊，驿路逢春问柳条。为忆圣情深眷倚，肯耽山水后趋朝。
洛上追收黄耳信，林间闻创绿阴亭。千章古树虚帘接，四月清风羽扇停。
兄弟头颅时感叹，江湖岁月久飘零。对床夜话知他日，幽赏如何得细听。
玉帐清无一点尘，浃旬休暇乐延宾。二天共醉千钟酒，三月惟余一日春。
风急鸟雏犹唤友，雨晴燕子也留人。骊珠八七盈怀袖，归去行囊喜不贫。
置之一壑谢鲲像，画入三峰潘阆图。二子居山真得趣，山斋曾为写真无。
七十二峰环古台，至今人说是飞来。重重石磴诸天尽，细细松笙万壑哀。
翠竹苍藤悬日月，水声山色变云雷。老僧为道归猿事，空见残碑生绿苔。
白莲池上水溶溶，秋晚篱花放几重。黑发还家谁更早，清尊留客独相从。
城边第宅开三径，竹里烟云露一峰。十载追陪难间阔，深杯时听月明钟。
青松树树带斜阳，又见生公说法堂。鼓棹不须论远近，但离瓜地即他乡。
故人契阔几经春，千里停云入梦频。下榻岂期今日会，分金宁忘昔时贫。
乾坤白发诗名在，风雨青镫酒量真。别后音书烦见慰，莫令目断楚江滨。
烟波楼下上行艖，小暑薰风拟到家。二陆弟兄尤俊伟，三苏父子总才华。
亲闱正舞衣多綵，甥馆应占烛有花。愧我蓼莪诗久废，况堪头白尚天涯。
山路秋花若个栽，天香远迓马头来。中官折入君王手，不负西风一度开。
真人黄箓修三日，圣主丹衷息万机。白玉印封天表进，紫霞衣惹御香归。
双龙直向云中见，群鹤遥临日下飞。大礼己成还旧隐，耆山草木亦光辉。
八载归来说苦空，禅心只与旧时同。卖将薪去谁家事，种得松成几许工。
雨露无私沾帝泽，山林有道振宗风。半霄岩下行吟处，秋色还归杖屦中。
剩水残山雪后时，袜材貌得岁寒枝。归来内署曾持烛，忘却南溪有赋诗。
岷谷秋阴云冉冉，湘江春碧雨差差。展图如在千竿里，六月凉飙洒鬓丝。
彤弓亲射东山虎，细脔笼炊赐百官。昨日雄威犹可畏，今朝和气已成团。
庖丁尚虑风生机，伥鬼应惊雪在盘。剩种官田千亩麦，屯家犬豕夜平安。
不假淤泥一点栽，五铢衣似藕丝裁。碧云幢下分明见，白月轮中自在开。
根向旃檀新植得，种疑鹦鹉旧衔来。当知五十三参外，示现应须有善财。
玉立亭亭并出林，不于千亩竞繁阴。云霄每引凤凰下，风雨或作蛟龙吟。
夷齐同隐高节在，皇英对泣遗恨深。何当分个渔竿去，独钓渭川烟水浔。
一径萦回上翠微，琼楼高拥万山围。携琴客去常悬榻，问字人来或叩扉。
山静依稀闻叶落，天空迢递见鸿飞。长安车马多岐路，倦鸟投林且自归。
江云漠漠水迢迢，去越孤舟逐浪摇。微月尚堪乘晚棹，回风故遣息寒桡。
正思吴地人方迩，为问枫桥路岂遥。此夜客肠翻欲结，高栖几处莫吹箫。
十年雅意少相如，堪笑乾坤共索居。行乐忽逢欢有酒，弹歌休道食无鱼。
天涯会见杨雄宅，案上惟馀老氏书。小槛凉风此时入，故园杨柳忆萧疏。
病客独吟江上山，卧看红叶对柴关。风来已觉桃笙冷，雨过惟馀苔藓閒。
堂上虫声喧坐榻，城头月色照沙湾。少年许国心犹在，感叹于今鬓欲斑。
闻道幽人卧草庐，衣冠曾是昔贤居。闭门已有潜夫论，负郭宁无长者车。
静扫落花随晚径，閒看流水傍秋渠。兰台金匮幽求尽，还觅人间未见书。
斋居每忆清溪观，乱石巉岩漱碧流。双井泉通三岛脉，万松声度九天秋。
点易道人骖白鹤，吹箫仙子驾青虬。披云我欲寻真诀，愿借当年莲叶舟。
骥子南游学舜弦，春城淹疾友琴轩。神功深赖阳和力，青眼频烦故旧怜。
南条一线自峨岷，拆楚分吴划到天。独有妙高台上月，不为南北隔风烟。
出山已办沙场骨，今日生还亦主恩。忽报辽阳飞骑近，白头垂泣向江门。
远从北地集平沙，半夜一声惊岁华。忽忆故人湖海去，绝无兰讯到人家。
度水飞将星影乱，入林团作野燐愁。东家织女无灯火，莫惜馀光过小楼。
燕山迢递卢龙塞，蜀道艰难白帝城。总为寒衣添旅思，声声捣出别离情。
刁半一声画角沉，卷成落叶响秋林。自知不及梅花韵，亦令寒闺怨藁砧。
古祠仍旧在东隅，一读残碑却起予。五典旧闻从舜代，三仁终古见殷墟。
鱼须学士悲埋骨，马革忠魂痛绝裾。空有行人知往事，暮云芳草共踌躇。
古道谁于今日然，碑阴硕友记吾先。交因陈实生前重，书识扬雄死后传。
恨魄犹随南诏鸟，吟魂应慰北邙烟。鹠鹂感激知何用，四壁无藏自可怜。
持书涕湿却难开，莫道先生天下才。鱼树鸟泉知去处，松云人路想归来。
死生交至存今日，痛哭又成独上台。犹许故人为立传，不曾索米向蒿莱。
十年瞻望虎头城，剑气狼烟暝未明。父党犹存能问讯，江西不远却难行。
开书泪满高僧衲，频梦怜深孺子情。遥想旧时梁下榻，悲凉相对话平生。
十年音问尚茫茫，惊鹤遥传在建阳。忽见虎头城有信，因悲马革事重伤。
循陔瞻望嗟何及，履石存心忆每狂。闻道家山憔悴尽，须眉争似旧时长。
闷客恹恹村梦数，听残画角每凭楼。山中何处白云满，濠泮依然绿水流。
寂寞久淹芳草地，衰迟懒过御梨秋。故园橘柚空相待，好月谁看最上头。
帝遣仙郎下玉墀，函香远祀二真祠。江山胜处时停骑，星斗光中夜祝釐。
王事有期秋复暮，归舟难绾柳空垂。霜台自笑贫如洗，握手临岐只赠诗。
萧森寒色照菰芦，缥缈青山入画图。不为文星移海甸，能令春色遍江湖。
千花桐濑飞瑶瑟，万树兰陵照玉壶。况是郢中才子集，赋成题寄茂园无。
九重旰食念苍生，束帛满车络绎迎。渭上熊螭频入卜，海中鸥鹭未输盟。
二疏犹费都门张，安石终惭小草名。何似羽仪天汉外，弋人无处问鸿冥。
雪林樵担压双肩，士有穷通节自坚。赢得马前愚妇骇，快心堪笑亦堪怜。
荆南山前花满溪，山空独有春风知。春风几度吹花落，溪上花飞春亦归。
溪女歌残桃叶渡，相思几绿江南树。思君欲济川无梁，千片桃花溪路长。
春风桃李秋空月，人生易得头如雪。万里才看北雁来，一樽又与东风别。
对酒当歌秋月明，摘花酿酒春杯冽。溪翁不见草堂閒，无限春光付啼鴂。
十月山城雾雨收，江南春浅类清秋。窗前觅得新成句，木叶萧萧杂水流。
秋清山木夜苍苍，月出波平断岸长。千古高情苏子赋，东风谁更说周郎。
啼莺声里客还家，几载风尘两鬓华。作客懒歌燕市筑，为渔不泛武陵花。
菰蒲野水他年绿，杨柳春桥几树斜。十日平原千里别，可堪清泪向天涯。
春明门外草芊芊，有客归乘范蠡船。云梦胸中藏八九，孟尝门下识三千。
纵横橐剩书裙笔，羞涩囊空卖赋钱。若问生涯君亦得，一溪明月一溪烟。
铁瓮寒潮冻不流，云阳风雪旅人愁。客心不与年争急，且缓归程一日舟。
海南无雁亦无秋，万里何人寄远愁。寂寂孤眠淮上月，凭风吹梦到罗浮。
浩渺春光接汉关，金茎遥望五陵间。诗成碣石人犹聚，赋罢长杨客已还。
碧汉鹓鸿堪并起，青门鸾鹤几同閒。芒鞋莫问天台色，万树桃花照玉颜。
相看意兴总纵横，入夜星文照举觥。累代文章重振响，一时兄弟尽知名。
无衣合为吾侪赋，有酒当同尔辈倾。留酌莫辞持共醉，阶前明月正多情。
郎中早发帝城东，双旆遥乘雨后风。南部司刑千里别，中朝挥翰十年功。
何当把酌寻乡好，犹记篝灯宿至公。从此鱼书知不断，两京新路闸河通。
相逢漫道是前缘，镜镜交光在目前。以法亲时非貌合，将心付处绝情牵。
此中并不容师弟，当下何烦论圣贤。只一话头无别念，往来离合尽浑然。
岁旦浑如初夏天，风柔日暖庆新年。不知佛法新多少，斋罢閒行柏树前。
野老难忘忧国念，山童仍抱喜春心。年朝春节真难遇，雨夜融和仅见今。
乱世无家天地悲，达人情绪几人知。老人离索朋来乐，不负春林百鸟啼。
除日春临三十年，如今更值岁朝天。好师好友知何处，快得新盟白社贤。
照管身心未是閒，祇缘除却是非难。閒心放下閒身在，面对溪流背对山。
云鬓蛾眉紫凤笙，三千队里独分明。君王莫作寻常看，一别昭阳便隔生。
宫使传呼驾出忙，芙蓉小苑尽生香。长门深锁无由见，不及飞花绕玉床。
二月昭阳春已和，牡丹亭馆几经过。长门亦有闲花树，玉辇不来庭草多。
花扑珠帘玉殿春，翠娥分队唱歌新。如今恃宠多娇贵，领得霓裳不著身。
花开不是辛夷种，自得凝香绕紫苞。昨夜月明庭下看，恍疑罗袖拂琼瑶。
平湖花叶乱相撑，恰对幽斋小榻清。万绿浅深非作意，千红浓淡总无情。
好观物态群嘉萃，从识乾元一理生。佔毕暇余时与玩，会予心处有谁评。
天上颁来有玉音，退朝持献北堂深。敢云今日推恩意，不是生平教子心。
慈竹故应多晚节，绿槐原自足春阴。门庭盛事知多少，谢得高车日降临。
为爱山中世事疏，看山终日坐茅庐。林花涧草香无际，翠壁丹崖锦不如。
禹穴风雷翻石鹞，耶溪波浪动金鱼。此时应悟幽栖乐，底用凌云献子虚。
谁悬明镜在中天，把酒无从问谪仙。昨日雨随风作党，今宵人与月俱圆。
对床已办留同叔，得句何烦梦惠连。弟劝兄酬须尽醉，西楼一缺又明年。
布衣交已似晨星，何限离愁白下亭。独客关山劳梦寐，尺书鱼雁慰飘零。
监军暂守濡须督，给事仍留泗水庭。谁共葛洪丹灶畔，松风萝月满岩扃。
最宜才子著红衫，万里青天坐片帆。何似雪深将酒伴，看君题字万重岩。
葛洪曾此慕丹砂，求令西来道路赊。两岸乔林森薜荔，一溪流水泛胡麻。
云连铜柱三千里，人在壶中第几家。我欲远寻嗟未遂，春风开遍碧桃花。
碧沙红树路茫茫，偶为传宣到异乡。方外求仙惭汉武，海东驱石陋秦王。
连岩翡翠凝烟湿，绕郭玻璃漾日光。万里不知身是客，寸心常在五云傍。
诗酒清游喜见邀，西湖同泛木兰桡。因寻芳草逋仙宅，吟到孤山第六桥。
黄芦潇潇秋水寒，平芜绿断沙痕乾。衡阳不为回峰止，分行并立江之干。
空苍万里云烟杳，溪凫野鹜知音少。杜老从来号鴐鹅，尚书亦复称阳鸟。
北岳焚香信有神，上虞拔草何慇勤。边庭旧带帛书至，山舍昔逢贤主人。
来夐奚异乌衣燕，温泉雪渚经游遍。候时于礼我曾通，宾墀载贽长相见。
浣纱人去冷姑苏，寂寞江枫怨夜乌。好掬桥边如镜水，凭君西寄莫愁湖。
洛阳三月锦成堆，象管银筝日日催。苦被游丝牵落片，错教人恨蝶蜂媒。
晒网柴门返照新，桃花流水认前津。买鱼沽酒湘江去，远吊怀沙作赋人。
绝顶高僧未易逢，禅床长被白云封。残钟已罢寥天远，锡杖时过紫盖峰。
阵断衡阳暂此回，沙明水碧岸莓苔。相呼正喜无缯缴，又被孤城画角催。
蓑笠无踪失钓船，同云黯淡混江天。湘妃独对君山老，镜里修眉已皓然。
大王长啸起雄风，又逐行云入梦中。想像阳台环佩湿，令人肠断楚天东。
乱峰空翠晴还湿，山市岚昏近觉遥。正值微寒堪索醉，酒旗从此不须招。
日炙风吹拆面纹，丝纶在手不停分。船无空处团儿女，网欲乾时挂水云。
辛苦荆钗簪古髻，阴寒江雾袭麻裙。绿头花鸭长鸣饿，拨置红羹用意勤。
江头茅屋见霜花，疑鹤疑云影自差。蝶去昨宵春雨急，客来今日暮烟斜。
韵从堕月追姑射，香似随船隔绛纱。短笛一声山数点，不胜幽思对虾蟆。
封事知当达圣衷，天南借寇与人同。三年暗泪谁堪滴，百万军输岂易供。
衰病诏应传五凤，紫薇星得曜飞龙。遐陬共有嘉鱼颂，凝碧诗犹入国风。
春风一挹自蹁跹，谁向人间识列仙。十五凤毛家势起，一编圯上旧经传。
旄头高见星精健，帐影深围宝月圆。不勒景阳誇异绩，韩江大树是凌烟。
六出寒花掩路尘，飞空扑面最相亲。石桥晒日疑归夜，朔气侵肌已损神。
草木光浮新世界，须眉白尽老成人。泰阶已见平如砥，更报丰年入好春。
香分薇院共谈棋，气义交情世外知。支度茂先原博雅，寻僧元亮更丰姿。
学当援世师仁术，韵对南山满酒卮。芝草崇兰祥瑞遍，心如明月照玻瓈。
地幽霜肃气珊珊，小阁高临树树班。东顾不遥寒水渡，西来俱是夕阳山。
连云送客当秋杪，片月争题落酒间。撤去四窗留半榻，尽教栖鹘看人闲。
开门见山如见君，渡湖相问不相闻。篱边野水淡秋色，屋上老乌啼夕曛。
邻人为说携家去，更入青山最深处。溪寒路狭难独行，短棹空维乌桕树。
江流河流决如矢，曲防新筑岩岩起。云连粉蝶两重城，风袅绿杨三十里。
小时行远不知劳，每向长安过此桥。衰鬓还骑款段马，春泥滑滑雨飘飘。
云染衣裾水染心，狂游宁复计迷津。他乡作客花为伴，午夜长歌月是邻。
自有青山囊里卖，何妨白发旅中新。新诗莫说无人继，为报蓝田兆已真。
树里看云远更浓，与君只隔几山松。论交未即眉间色，识面难将病后容。
春尽黄鹂啼处处，雨深青嶂湿重重。陆机孙楚官相似，倘肯来寻石竹踪。
论交不是路歧情，青眼争随杨柳生。故国年华花一树，贫家尊俎酒三行。
石边流水原无味，门外青山岂必名。却恐君归近城郭，倘将诗句落公卿。
思君无那路重重，何处山形是九龙。蒋诩门前三径竹，陶潜宅里一株松。
汲泉酿酒添新瓮，留客裁诗入暮钟。今夜阑干挂春月，清光可似别时浓。
坞中积雨藓痕青，门外流泉枕上听。汉客年华消渴病，越人生事养鱼经。
居山已识龙蛇气，灌药聊资水石形。更喜湿云能悟道，林间夜护少微星。
危峰茎擢四无傍，日月东西际沆茫。树羽孤城当昼静，楼船三翼俨云翔。
直教河水羞称伯，空笑山城僣号王。东望三韩犹咫尺，弯弓直拟挂扶桑。
生长明时值中兴，退耕三岁属三登。喜闻粟帛高年赐，不就公车有道征。
独坐板床如向诩，长居土室似袁闳。幅巾男子关何物，闾里浮沈愧未能。
苇箔悬门覆绿萝，起看庭树笑婆娑。君房酒境愁中远，玄晏书淫病后多。
有女蕙芳初画的，侍儿桃叶本能歌。近知荒岁人烟少，一饭比邻不妄过。
风涛潮汐未应虚，腹字那无径寸鱼。海上老兵韦蠙褶，山中隐士竹翘书。
品泉石磴迎凉早，丸药春林坰露初。婚嫁不关儿女累，却烦羔雁到庭除。
四壁图书自觉尊，不从人俗竞朝昏。荒庭尚隐玄微子，素业应传洛诵孙。
农扈劝春同布谷，壸人争旦有清猿。似闻椎髻能偕隐，操作常穿犊鼻裈。
荷巾蕙带日倘佯，犹忆先朝尚食忙。万石家风承内史，一门叔父有中郎。
歌徵桃叶双鬟艳，酒布兰生百味香。重恐干旄烦守相，扶筇多在果园坊。
斋居清课不胜书，适性从教请托疏。未识余生几两屐，且乘中佃一辕车。
披衣艾纳香销后，隐几莲花漏下初。自觉胸中无宿物，白云朝暮卷还舒。
东皇在御未班春，滕六呈祥景物新。一夜花明寒栗冽，九山玉洁晓精神。
清浮剡曲怀思棹，净洗边疆战伐尘。百谷有秋端可望，草堂纪咏属诗人。
好诗应向过桥成，逸兴还从对局争。此日山林无一事，竹香细细晚风清。
明月孤山处士家，湖光寒浸玉横斜。似将篆籀纵横笔，铁线圈成个个花。
溪山佳处搆茅亭，四面芙蓉朵朵青。新水夜来添一尺，湘帘高捲昼横经。
乱云深处水回环，南亩无多屋数间。晓起一犁春雨足，夕阳牛角挂书还。
千峰紫翠插芙蓉，上界招提有路通。更向石桥观瀑布，玉虹万丈挂晴空。
双松偃蹇水挼蓝，几叠遥山送碧岚。一叶钓舟轻似苇，短蓑烟雨老江南。
野夫性慵朝不出，弊箦萧然掩闲室。村深无客早敲门，睡觉长过半檐日。
林声寂寂鸟鸣少，窗影交交树横密。此时欹枕意方恬，一任床风乱书帙。
昔年霜街踏官鼓，欲与群儿走争疾。如今只恋布衾温，悟从前计应多失。
厨中黍熟呼未起，妻子嗔嘲竟谁恤。天能容老此江边，无事长眠吾愿毕。
一病那堪两鬓衰，春风休负我连枝。几回搔首南窗下，花落花开总不知。
九十仙翁两鬓华，高风虬杖称乌纱。赐归赢得孤山月，吟对寒梅万树花。
仙舟一叶水悠悠，魂返家林是首丘。此去故人谁更在，青山掩泪挂吴钩。
朝来车从访郊坰，水绕衡门竹更青。一见不题凡鸟去，分携空过白湖亭。
病起谁知鬓已华，却承清翰问贫家。夜深不待君平卜，空剔寒灯一点花。
孤琴引兴青山墅，山月苍苍鸟声曙。高风一段不可攀，从忆陶潜赋归去。
江湖此卷三千首，今古何年二百春。明日会寻留鹤老，北山灯火拜刘因。
初入纳楼天气冷，黑鸦白崄信跻攀。追随赖尔驱驰力，肯任劳时亦是閒。
红板青楼是尔家，鸳鸯家做在荷花。月明打开犹自可，月黑打开愁杀他。
淮河流水尽芦苇，明府冰清貌苦羸。却说故人禅灶冷，为烹一尺鳜鱼肥。
石榴花发街欲焚，蟠枝屈朵皆崩云。千门万户买不尽，剩与女儿染红裙。
竹劲由来缺样同，画家虽巧也难工。细看昨夜西风里，若个琅玕不向东。
香味原来浑一团，无劳鼻臭作殊观。真沉纵好随烧却，垆火腾飞天外看。
驻颜大药紫芝房，香性何须入口尝。君自有香君记取，说来齿颊觉清凉。
仅携四仆为囊贫，镇日相呼在水漘。彩鹢辞来方叱驭，跨驴不见倍怆神。
恃尔舟中侍病勤，茶铛药灶夜犹煴。陡然暍死情难遣，枯树鸦声不忍闻。
一病胡为遽陨魂，生前恐有宿缘冤。濒危半语无酬主，憨鬼何心太负恩。
他乡主仆觉相亲，旅病方苏数斛尘。昨日为予新栉起，如何二竖自来嗔。
笞骂多端了不喧，与萧颖士仆差伦。休言数载携书剑，浃日尽能报主恩。
鬼录严催难火熬，天涯处处吼波涛。人生底事添愁绪，恋着乌沙累汝曹。
谁能先着定悲欢，休咎无端笑指弹。十日泇河逢越客，封题一纸报平安。
漫言敝履与遗簪，旅魄凄凄傍佛龛。东土青燐休结伴，要收汝骨瘗江南。
沙路盘旋溪水清，薜萝如幄晓烟平。檐前花落一两点，竹外鸟啼三四声。
香雨霏微苍树湿，春风淡荡白云生。我来俯仰成今古，独有青山不世情。
独向云塘话别离，晚风吹雨湿征衣。水清江阔孤帆挂，云净天高一雁飞。
远地若无南涧藻，故乡还有北山薇。沙头莫遣鸥盟冷，收拾琴书早赋归。
扶桑日出光瞳曚，千门万户开春风。祥云带雨从龙去，朝朝暮暮飞天东。
瀛洲弱水知何处，高人只在蓬山住。山外游人归未归，江上扁舟自来去。
天台初识即言归，捧袂钱唐荻雪飞。此地湖山空饱看，几年怀抱各相违。
久求珠履无黄歇，欲问莼羹有陆机。耒耜遗经重读罢，松江一舸趁寒衣。
山阳吹蓬不成音，凄断登临旧碧岑。云积步廊春袖湿，灯寒残酒夜钟深。
河山憾折延陵剑，风雨长迷海上琴。闻道九峰通赤帝，松杉鹤羽待招寻。
旧游久矣怅晨星，溪上梅花岁又更。寂寞柴门多病际，平生双眼为谁青。
满幅琳琅句尽新，扫庭长咏荷情亲。何曾辟谷能辞汉，恰有炊烟拟在陈。
芳马试看调鹤诀，垂杨深映狎鸥身。一帘永日惟攲枕，甘作明时草莽臣。
母为姑存身未死，姑因嫂节老空楼。萱阶花泣百年泪，漆室人含万古愁。
寂寂风侵机杼冷，阴阴月暗镜台秋。从来多少冠裳客，曾似沂阳妇女否。
二月江南气尚寒，石头城外水漫漫。云连削壁千屏合，日映离觞两鉴看。
近渚晴花香细细，傍人风柳絮团团。圣朝此际求贤切，补牍还思旧谏官。
巴国指南思定祖，九真遗泽长孙留。琴台藓合乾坤老，篆水烟横天地秋。
寂寂寒云覆陇树，凄凄疏雨暗江楼。欲知身后流芳远，今日龙池有豸头。
生刍庐外悲风鸣，一曲哀吟万古情。五友亭闲山树暗，三槐堂寂月华明。
巴人泪落嘉陵水，澄野歌连上蔡城。海内知公身不死，南台伯雨振家声。
南极星临衡岳动，北堂萱映潇湘明。汉宫瑶轴封仙检，涂水梅花照楚城。
海日蟠桃开寿域，天风青鸟下蓬瀛。金陵江夏隔千里，西望白云无限情。
十月征车辞建业，三山霜叶照离杯。晴烟千里孤城暮，寒雁三声万壑哀。
水国暮云连渭树，郎官前宿近中台。阿戎诗礼趋庭后，为道雷门指日开。
一上离亭几度愁，十年尘梦叹沈浮。悠悠月笛山城夕，漠漠寒云江树秋。
作客南来俱万里，送君北去独孤舟。他乡正有思归兴，况复征旌出石头。
万里炎荒万里身，销魂何事别离频。光尊寺里桃应笑，回首东风九度春。
满船明月浸虚空，荡漾清光一望同。半世行藏浑是梦，十年尘事只如风。
参差草色迷蓑艇，狼藉蘋花上钓筒。添得五湖多少恨，夕阳江上正飞鸿。
竹冈藤树小跻攀，未报深恩鬓已斑。凿壁犹怜前日事，望云空见暂时閒。
烟霞正值萧条候，亲友相逢梦寐间。多病独愁常阒寂，半帘初日未开关。
秋山铙吹拥登台，摇落谁怜作赋才。柳巷任疏容马入，残花怅望向人开。
别来朋旧长相忆，客里风霜暗自催。酒罢消愁消不得，隔篱呼取尽馀杯。
眼前今古泪交颐，天远楼高宋玉悲。满院落花从覆地，旧山残烧几侵篱。
风飘玉笛凄初断，云破霜鸿欲度迟。纵有芳尊心不醉，更应无处展愁眉。
生涯心事已蹉跎，敢向明时叩角歌。游客寂寥缄远恨，故园零落泣沧波。
晴云古木月初上，残角山城晚更多。旧里若为归去好，破斋残径闭烟萝。
年光自感忆蹉跎，不着方袍爱绿萝。万壑烟霞秋后到，半天鸾鹤梦时过。
竹间驻马题诗去，石上横琴得醉多。流荡此心难共说，因牵俗累欲如何。
重叠愁肠只自知，多情兼与病相宜。寒泉泻意琴三尺，花影横窗月一枝。
为客正当传雁日，前程况是听猿时。山行水宿水知远，空向沧江梦所思。
丘壑偏宜隐者居，萧疏短发映清渠。从来裘马饶攀桂，不道山林笑学竽。
花覆残棋人散后，酒醒孤枕雁来初。茫茫归路在何处，空有西风锁敝庐。
东峰湖上弄晴晖，湖底蛰蛟横欲飞。有才无意为霖雨，四海豪游仍未归。
竹径荒凉半亩斜，园居清绝大江涯。云迷洞壑千村暝，门锁山棋几树花。
高调遗风犹未泯，牙签书轴讵能誇。君看青草苍苔色，宁但柴桑处士家。
恭承帝遣出词林，珍重高怀抵万金。醇酒巳从心醉后，绨袍何止故情深。
秦关日月时分照，辽海风云忽送阴。一路画图随马首，据鞍聊得继高吟。
枫树清霜恋客杯，日高京口曙烟开。帆飞细逐通州下，江影青浮北固来。
击楫关心鸿不到，登楼何事角频哀。秋风黄叶平原里，此去遥应首重回。
落魄平生误计然，春归无恙杖藜边。梅花雪坞留残腊，泽国砧声带旧年。
沧海鱼丽空战舰，乌衣燕子过烽烟。五陵冠佩追趋日，野老如持汉节偏。
奕奕钟山紫气开，壮游弹铗凤皇台。上林曙色迎黄鸟，古殿晴阴锁绿苔。
驰道久虚清跸度，近臣犹似早朝回。当年定鼎尊临日，玉帛曾闻万国来。
闲庭碧梧澄素阴，南山结庐幽意深。将浣未浣溪畔女，欲鸣不鸣枝上禽。
临觞坐啸还咄咄，岸帻远望何森森。黄云澹荡落日冥，一派菱歌烟水浔。
斗转砧稀秋夜阑，朔云遥度雁声寒。梦回旅馆灯初落，书寄衡阳叶正残。
隐隐断行迷极浦，苍苍斜月带长安。湘南塞北关情远，人倚青楼几处看。
长寄相思明月楼，夜行郎在海西头。月光若共郎行远，那得当窗照妾愁。
昔看明月不如郎，同照菱花伴晓妆。别后郎情宁似月，瑶阶随影度孤房。
五月浪平江可怜，诸公容与共楼船。得随庄叟逍遥兴，来醉襄王玳瑁筵。
紫袖不离垂柳下，青山只在把杯前。君看走马长安道，此日飞尘正满颠。
两日闲心梦里宽，一春花事雨中残。垂杨不解青丝结，明月先亏白玉盘。
琴调思长和泪鼓，镜铜衰尽带愁看。频过女伴颠狂甚，故着罗裙刺合欢。
晴绽东墙杏子红，露漙南内牡丹承。丛恩未必因词客，捐宠何劳怨画工。
独听远鸡啼晓月，几随孤燕领春风。琐窗寂寂眠初定，梦见笙歌在别宫。
两日闲心梦里宽，一春花事雨中残。垂杨不解青丝结，明月先亏白玉盘。
琴调思长和泪鼓，镜铜衰尽带愁看。频过女伴颠狂甚，故着罗裙刺合欢。
征途微雨动春寒，片片飞花马上残。试问亭前来往客，几人花在故园看。
一从红叶御沟流，别却深宫几度秋。莫向尊前歌旧曲，哀声容易使人愁。
阿娇侠气满红楼，不肯轻身事贵游。昨日五陵公子过，青衣传语未梳头。
春风吹柳万条斜，此去金陵驿路赊。不必相思当后夜，片帆开处即天涯。
孤山深处水晶宫，画舸归来信晚风。欸乃歌残天似水，一痕新月上湖东。
燕吴遥望隔天涯，魂去魂来只自知。梦里顿忘裘马贵，相逢犹似布衣时。
春风频听白门鸦，匹马骄嘶踏杏花。匣贮丰城埋后剑，帆开博望泛时槎。
梁间玳瑁寻卢女，井角胭脂吊丽华。夜泊秦淮重买醉，隔江依旧月笼沙。
茆斋清味自来甘，饮伴吟哦日醉酣。为问洛阳贤令尹，闭门风雨几人谙。
山杳云深路更纡，绿杨深处结吾庐。春风淡荡鸟声寂，时有良朋访起居。
六朝事迹尽灰飞，千古江山自夕晖。晋殿吴宫云淡淡，宋陵梁墓草依依。
鸡笼馆废踪还在，玉树庭空鹤已归。龙虎依然有佳气，五云深护帝王畿。
淮柳吹花风漫狂，平郊凝望叹兴亡。刘伶台下樽空酹，韩信祠前草已荒。
笃行王祥真孝友，童年甘相妙文章。英贤逝矣知何在，人物于今迈汉唐。
碧水潺湲七里滩，白云缥缈富春山。玄纁自爱羊裘好，谏议何如钓叟閒。
星象已占惊御座，故人犹自眇龙颜。君臣高大真奇遇，千古芳名不可扳。
雨雪霖霖行路难，先生久矣困长安。剑书不羡朱门贵，布被都忘白屋寒。
何意使君劳独问，由来人事不相干。孝廉名重当时举，未许终身赋考槃。
滕六呈祥散作花，梵王宫殿玉为家。林间渐见成银树，江上遥看尽白沙。
寒拥貂裘围活火，暖同绛帐酌流霞。老禅清致谁能比，旋汲新泉为煮茶。
晓起园林万玉加，纷纷衮衮乱周遮。冷凝岸柳难舒眼，寒压江梅不放花。
银浪开时渔举网，青烟湿处客烹茶。侨居喜遇徐公子，好约归乘剡水槎。
西江贡士上春闱，天上星光近璧奎。从此名题龙虎榜，殿头释褐赐金泥。
盛时多士蔚招徕，银钥声寒棘屋开。丹杏琼林春宴早，红旗先报捷书来。
碧溪冰解水融融，满眼晴山紫翠浓。客邸要聆新进士，鸿书好寄白云重。
童草相期更不疑，如今有子似当时。才抡京邑君逾壮，迹寄桥门我向衰。
秋嫩共听蝉韵细，春回争睹垄苗肥。莫言仕路知心少，更醉南川酒一卮。
当年同学在庭闱，中岁离群一雁飞。愧我风尘偏易老，羡君林壑又知非。
玉桃荐酒娱珠履，金胜传春映綵衣。共对南山频劝饮，不妨明月绕柴扉。
抚字多闻政治平，分符又喜向通城。沂州民吏思遗爱，京国交游动别情。
酒尽官亭花雨歇，旆迎驿路柳风轻。四知自古称杨震，好抗家声著令名。
右丞小景树参差，我有林塘实似之。日日欲归还蹭蹬，时时借看解愁思。
恨无黄鹄高飞去，独奈沙鸥静不移。明日江头候春水，典衣沽酒待篙师。
一丝风力还多少，直与东京系末流。野性岂堪银艾印，故人空自翠云裘。
千年鹤梦丛祠晓，十里江声古濑秋。墓下不知高士去，已传清绪过南州。
一剑新从万里还，偷生已过鬼门关。身离桂岭云千叠，迹寄梁溪屋半间。
圣世幸全终隐计，人生难得老来闲。春风陆羽祠前路，笑汲清泉洗瘴颜。
流莺叫晴鸠叫雨，山中不断山禽语。睡起开门复闭门，落花落尽春归去。
一夜狂风吹桕树，锦林飘尽玉无数。梦回疏影半斜窗，月明误有梅花句。
罢钓蓬头倒瓦瓶，白鸥长共卧前汀。月明起看夜初静，三十六峰江上青。
最爱风流郑守愚，孤高元不染尘淤。风前绿酒能歌舞，岩畔白云同卷舒。
独坐青山共寂寥，一帘疏雨上芭蕉。床头旧有封泥瓮，溪口还来双石桥。
当年和靖梅千树，野色林光自草庐。香雨春深惊梦湿，一窗疏影满床书。
雪暗阴山夜驰捷，箫鼓中宵鸣不歇。云合连天塞草黄，风吹满地胡笳月。
莲花谷口见深宫，闻说山灵住此中。钟鼓过村春不雨，旌旗翻日昼多风。
揶揄鬼化千年树，伛偻人扶再拜翁。自笑乖慵违俗久，也随儿女问年丰。
众山烟雾有无中，翠壁青屏面面同。草树丛生春冉冉，峰峦欲散雨濛濛。
高楼正合苍茫坐，细路深愁窈窕通。醉眼忽惊无定所，乱霞残照各西东。
萧条城市不闻喧，杳杳书声若个村。空谷响馀虚籁远，一灯深处夜堂昏。
月斜孤枕长惊梦，雪打寒窗早闭门。此夜客中浑不忘，隔邻南语教儿孙。
宪节东来日未曛，使轺西去复离群。佳期不负秋城雨，别思先停晚树云。
月里亏盈天自定，世间夷险路平分。故家遗墨劳珍赠，愧乏千金可报君。
天上神仙塞紫虚，人间毛颖不胜书。乍闻弄玉骑青凤，又见琴高跨赤鱼。
千年古素粘蝴蝶，苍涛高处擎红颊。不知侬是画中人，欲请波臣后鳞鬛。
特奉新恩旧所无，奎星光采映南图。暂分晓日鹓行侣，未觉春风雁影孤。
江左诗盟添社友，关西经学盛门徒。不须对酒增离思，天遣才名重两都。
乡国同年十载遥，飞腾次第上云霄。扶摇去息南溟翼，象纬回瞻北斗杓。
杨子谈经馀旧阁，相如题柱有遗桥。谁从驷马寻踪迹，自向玄言赏寂寥。
相逢不道是他乡，尚忆登高去岁觞。风物隔年如过眼，天涯今日又重阳。
尊醪满泛吴江雪，篱菊纷披上苑霜。行路风尘君自见，肯因摇落客心忙。
时来千里慰衰迟，洗眼灯前手自披。遗爱曾闻随处有，古音休叹少人知。
明时失士良为耻，壮岁还山恐未宜。正是圣君求治日，沧江谁许钓纶垂。
一上高城四望宽，老逢佳节半悲欢。莫谈鼙鼓惊驰檄，且对壶觞笑整冠。
沙市纷嚣仍闹晚，烟村掩映尚凝寒。后人若问当年事，碑刻流传坠泪看。
爱君茅屋半山隈，一径萦纡客少来。涧草野花春不断，岩烟林蔼午方开。
凭栏池上观鱼戏，曳杖篱根叱犊回。閒看江船帆上下，却疑身在小蓬莱。
苍岩碧涧白沙田，黄竹矶头小洞天。鸟隐晴林歌自在，犊归晚野剧争先。
江山望处浑成画，风月呼来不用钱。茅屋荆扉云树里，更堪投谒醉时眠。
秋晚河桥漠漠烟，离歌叠唱转凄然。才名未信郑虔后，风韵犹疑张翰前。
閒访孤山君有日，踪游五岳我何年。江亭回首天涯暮，空想蒲团话学仙。
近野高林鸟倦飞，远村烟火隔川微。随风霜叶飘还堕，映水岩云静自归。
浊酒登台怜子美，澄江如练忆玄晖。何人早出樊笼外，千仞冈头独振衣。
城上层楼势欲飞，凭栏一眺万峰微。高秋鹘击云间下，薄暮渔歌浦口归。
千古风流惟旧迹，百年节候几清晖。祇因共尽登临兴，醉插黄花弄舞衣。
苍壁墩头野老家，一池云水一篱花。高林雨过柴关晚，鼓吹眠听两部蛙。
日高卧稳不开门，时向花前笑弄孙。懒出自缘人事简，何曾里面草玄言。
自笑懒翁今转懒，柴门近午未开关。道经半卷翻三日，祇向檐前卧看山。
十载飘零尚客星，秋风歧路短长亭。龙堆旧斩楼兰剑，一借龙骧洗血腥。
床前蟋蟀吟寒月，力倦砧声犹未歇。塞北征夫路几千，梦魂夜夜长飞越。
露冷凌波步不前，流萤相扑自年年。妾身未必齐纨扇，不待秋来已弃捐。
十日愁霖一日晴，晴时旋听屋檐鸣。摧颓杨柳春无奈，狼藉梅花梦自惊。
触石玄云随处起，中天红日几时明。唯君不为冲泥怯，一慰閒居索莫情。
鸣阳老凤归丹穴，散出五雏千仞翔。惊世音声谐九奏，丽天文采翊重光。
薛家昆弟终难并，窦氏诸郎足可方。世德不衰名益振，尧庭行见进祯祥。
朱唇玉指品鸾箫，一曲新翻涩未调。报道客来犹不信，果然门外系兰桡。
官居斗邑宦情微，未老投簪早见几。门外新开松菊径，山中閒制芰荷衣。
甘同倦鸟投林宿，笑看浮云作雨归。心欲挂冠犹未遂，输君先上钓鱼矶。
小隐都忘大隐名，当时士类仰仪刑。词源浩瀚倾三峡，学术分明本六经。
尽有声华谐物议，更无形迹笑山灵。可怜故里蒲轮道，岁岁春风草自青。
燕山杯酒暂相随，楚岸扁舟远并移。乡土青春归有伴，风尘沧海见无期。
旧游每忆三江兴，此去遥传五岳诗。弟妹怜予各飘转，天涯送汝不胜悲。
内相家中蒙贵儿，华堂客至每先知。今朝洗面还过耳，故写新图开阁诗。
乳犬垂头傍竹门，低回似恋主公恩。中宵莫学篱边吠，风满山花月满村。
玉策金鞍丝辔轻，长秋阴里一长鸣。争如此马无拘束，细草香沙自在行。
熟睡狸奴脚未伸，灯前黠鼠窃莲频。儿曹恐有张廷尉，莫太狼贪不畏人。
长乐陈翁画龙手，今君法得古人多。崭崭头角欲飞去，风雨三江秋水波。
白石青蒲春水生，夕阳锦羽照沙明。戏拈画笔知何处，柳外池塘艇子轻。
陇头春树拂云红，学语声娇弄晚风。上国秖今辞远贡，莫愁彩羽闭雕笼。
珥江驿里可张罗，得食阶除任意过。应是厦成相贺竞，衔环底用感恩多。
林间百舌谩多言，此鸟娇音不浪传。唤起一声窗外白，东风庭院落花天。
一曲南薰石欲开，馀音犹绕九成台。青山空洒怀人泪，云暗苍梧凤不来。
平章风月信多能，佳趣秋来分外增。鹓鹭行中无梦到，凤凰台上有诗登。
梅窗点易研溪露，棐几耽书费剡藤。已觉胸襟忘物我，萧然浑似了禅僧。
志务忠诚肯务华，直言端不顾身家。名高四海人争仰，望重群僚世共誇。
节向疾风知劲草，文从丽日见奇花。愧予亦得陪清会，细读新诗字字嘉。
拜官归去沐恩偏，医国功应奏十全。药自赭鞭知异品，方从金匮得真传。
鍊砂尚仗炉中火，摘橘还分石上泉。为想江城春市里，杏花如雨一壶悬。
久镇清泉著庙谟，召还仍命守南都。金龙洒翰新颁敕，铜虎临戎再剖符。
万井苍生沾霈泽，一心清节湛冰壶。分携辱在相知后，聊写微情寓画图。
太史三年谒帝廷，言归秋日正冥冥。霜沾行李城南路，风引征帆泗上亭。
金阙云霞朝倚汉，玉衡牛斗夜占星。重来洗耳谈天术，漏咽岩扉拟共听。
怅别音尘十五年，青云科第愧卢前。两京兄弟谁能及，一榜交亲子独贤。
晓日朝端双佩委，薰风江上片帆悬。官曹见说清如水，剩有新诗白下传。
王郎昔年爱画竹，兴至不须求者促。清湘淇澳入壮怀，白昼云雷起平陆。
鹓鸾冥冥晓垂翅，佩玦落落锵鸣玉。建章朝回凤池静，几掷霜毫自扪腹。
祗今此图尤绝奇，萧然独立清秋姿。长江水深沧溟阔，几时斫得珊瑚枝。
绿窗坐对清昼迟，凉风吹香入砚池。乃知好手不可得，凡画纷纷徒尔为。
凄凉心绪正堪怜，此日登临倍怆然。无复谩题鹦鹉赋，有怀空咏鹡鸰篇。
烟林叶落深秋后，萝径猿声向夕边。浮世几经人事变，惟馀山色自年年。
世事悠悠等逝波，休教清景任蹉跎。百年几遇看山兴，九日还同载酒过。
挂月台前云可席，宿猿洞口鸟能歌。群公自有飘然兴，谩说参军逸气多。
无诸宫殿粤江隈，千古登临怆不回。逐鹿已成今日梦，钓龙空有旧时台。
潭云片片将秋落，山色苍苍拂曙开。世事升沈何足问，且乘清兴共衔杯。
白湖小隐入云间，忆绝心知泪自潸。花径鸟归春正好，衡门人去昼常关。
新诗空有澄江句，问字惟因载酒还。旧业荒凉偏可恨，萧萧烟雨闭青山。
楝花雨里醉逢迎，南国看山又送行。求侣暗惊春草色，还家愁逐暮江声。
残阳向野闻边笛，远树登楼见海城。谁念长沙迁谪久，懒从季主问君平。
香炧灯残意万重，与君共忆远游踪。尺书不到经春雁，樽酒相逢话夜钟。
风动栎枝翻暗鹊，雨深沙井响鸣蛩。自惭浅薄谁招隐，尚掩丘樊学卧龙。
旬日阴霖结不开，穷居幽草乱侵阶。也知白发缘愁长，无那青山与愿乖。
行阻看花携浊酒，卧闻啼鸟闭虚斋。比来况与浮丘别，一望南天一怆怀。
卜筑深依野鹿群，姓名何用世人闻。平生身外无馀物，只有秋山几片云。
玉阶深露滴芭蕉，独倚屏山望斗杓。为惜碧波明月色，凤头鞋子步红桥。
海上弦歌动帝京，十年作吏尚专城。棠花旧雨沾行席，柳叶新烟映别旌。
岂有康衢迟壮轴，即看华路振长缨。江淮农计虚多岁，为问春田几处耕。
野寺林深一径通，讲经台下见生公。心于簪组元无累，兴到山林便不同。
坐爱鸣弦清石上，仰看飞锡堕云中。诸峰绝顶香山路，振袂须乘两腋风。
阿阁久虚天上瑞，凤雏今见日边回。维舟暂阻三江路，振羽忽登千仞台。
薰吹顿收炎暑去，清尊偏对晚凉开。槐阴借有眠云榻，枕石何妨日几回。
小径茅堂负郭宽，祇须题字便回鞍。床头剩有笼鹅帖，箧里能无注鹖冠。
卧壁龙蛇春欲动，宿楣云雾昼长寒。知君爱写狂夫句，倘许淇园竹数竿。
老去心闲远世尘，江山难绊往来身。乘流偏自怀渔艇，漉洒何妨卸葛巾。
懒与公卿论行辈，惯从猿鹤结比邻。临歧记嘱仙郎语，好竭忠勤答圣明。
大庾岭上梅花多，劳我梦思无奈何。昨日亲从岭头过，梅花不见空烟萝。
回头岭下有横浦，翠竹娟娟照窗户。山云不起清风来，乱叶联翩似飞舞。
横浦扬尘曾几年，独有此君经岁寒。况复春雷子孙长，何人不为停车看。
我今陵水每追忆，貌得疏枝慰寥阒。不愁作伴无梅花，只保冰霜好颜色。
方池丛叶碧攒文，秀出鲜红数朵云。绿水含漪相映净，微风还度与扬芬。
幽姿冉冉偏难狎，挺立亭亭自不群。在泮歌游宜对此，谁知寂寞正思君。
黄蝶飞飞又夕阴，数重帘幕隔平林。水边对月难寻影，楼上看花自见心。
渐老忽惊潘岳鬓，多愁空抱马卿琴。青春只道时时在，不谓柔桑已有椹。
城头红叶有残霜，城下梅花照女墙。一度相思能命驾，百年行乐爱飞觞。
将斜日色轻寒浅，欲断溪流过雨长。倒着接篱君莫叹，习家池畔似高堂。
笑剔银灯再赋诗，物情相感已多时。几人肝胆同流水，一夜乾坤尽看棋。
杨柳绿齐当户叶，蔷薇红尽过墙枝。明朝依旧寻春好，不似閒宵似酒卮。
竹床枯坐骨棱棱，闭目经时类老僧。几句好诗翻郢曲，数行新墨写吴绫。
饥常绝食难争鹜，心欲凌空易放鹰。不信金锥频刺股，案头犹有昨宵灯。
十年游客路多岐，玉面虬髯是所思。牢落故乡穷病日，风流当世盛名时。
轻尘过眼悠悠去，明镜观心默默知。待化碧天虹百尺，与君文字照南离。
慈亲白发同而母，阿舅飘零愧老甥。骨肉有书投远海，乱离无路到孤城。
背人新燕还家早，老我残花入眼明。乡园登台望乡国，春风杨柳不胜情。
买得寒云一片山，朝簪抽罢住人间。忧时亦为偏安出，避世谁能未老閒。
雨冷围棋敲半夜，竹深孤鹤款重关。旧游记得西湖月，满箧诗题不忍删。
风流王谢少知名，三十文章更有声。深竹夜留寒士宿，落花中共老僧行。
苦吟不解撚须癖，托病谁知采药情。后院早调琴一曲，宜男芳草待春荣。
故人高隐远辞家，茆屋阴阴住海涯。深树雨眠芳草鹿，断桥风起夕阳鸦。
地临南服山林古，关控西江水势斜。千里一身回首日，满城黄叶与秋花。
何年佳士泊秦淮，曾为徽之弄笛来。归客洞庭山亦送，罢官江左阁重开。
远游艇子能依槛，乍落梅花尚满台。积雪泠泠还有约，天涯帆影自西回。
书来桐柏岁将残，雁过姑苏雪未乾。二室我游能卖畚，五湖君去但持竿。
乾坤万事垆头尽，风雨孤征匕首看。知有江南春可赠，梅花偏忆玉骝寒。
何来双舄忽先登，羡尔衣冠出五陵。锦自制成推翰墨，花曾栽遍识贤能。
豫章家世彤云接，粤海楼台赤日升。握手天涯飞盖地，便从燕阙望觚棱。
松下清斋破午炎，海榴邀客共巡檐。红蒸散雾时侵席，紫艳披香乍满帘。
密坐周遭山步帐，照盘羞涩水晶盐。看花不废逃禅兴，吏隐谁能得易兼。
闻道儒林近岭边，章江西上孝廉船。片帆烟水三千里，双剑风云二十年。
韦氏只今推世业，文翁不敢倚先贤。故人相送堪相笑，犹得微官足酒钱。
璨山词客已名家，二酉书成鬓未华。地历铜标辞印绶，园开锡浦卧烟霞。
郁林只载孤舟石，勾漏曾求五釜砂。笑是岁星犹避世，欲从海上醉桃花。
山色西来紫气屯，一时词客满柴门。趋朝石奋迂车骑，乘兴王猷载酒尊。
坐奉清言都讲舍，斋分寒食给孤园。持觞醉问风尘事，尚有藤萝足避喧。
三朝供奉主恩偏，此别星轺远使年。黔树万盘云并郁，海帆千片月孤悬。
周家典礼雕题国，汉日威仪越巂天。白首故人君又去，苍茫何处忆风烟。
特立中流澜倒回，振衣极目此徘徊。寻源有意乘槎去，对景浑疑跨鹤来。
雨霁龙宫行日月，潮回蜃气接楼台。入瞻座上西来像，为汲中泠供一杯。
兰若飞悬龙象孤，真成净土一尘无。天开宝地金生穴，波涌祗林镜作图。
舍筏凌虚从苇渡，离缘入定爱河枯。珠宫容我栖禅室，秋水空明片月俱。
水月澄空静不流，那分南北照神州。皇图巩固天为堑，汤沐潆洄海似沤。
朝贡越裳航万里，车书吴会奠千秋。观涛谁著三都赋，江上应标此柱留。
选胜名园傍斗城，客来倒屣笑相迎。栏成曲折花争发，坐倚芳菲鸟不惊。
生草塘馀灵运梦，临池家绍右军声。主人且莫言投辖，还欲重为结袜行。
山河一统巩皇图，拜命东南镇海隅。贾勇旌旄雄虎豹，先登精锐竞蝥弧。
期标南国千年柱，如渡西川五月泸。亦喜务农休士马，恐因忘战启忧虞。
紫电清霜武库多，转输谁是汉萧何。将军不喜髀生肉，甲士翻嫌海息波。
悬哨如笼麟谷鸽，衔枚似趁蔡州鹅。阵头目极吴门练，疑有骅骝傍水过。
林深地僻构禅堂，雨霁风来襟袖凉。花发满原春未改，灯传列祖月同长。
清时且喜成三笑，话别先愁各一方。好景共游难再得，醉馀且觅虎泉尝。
乘时脩禊向烟波，为爱风流晋永和。久别琴樽霜入鬓，乍逢湖海酒如河。
移舟曲傍苏堤柳，蹑蹬高扪葛岭萝。入夜论文真倚玉，阳春谁和郢人歌。
乘兴寻幽到海涯，悬泉千仞溜争奇。空传如练玄晖语，笑绝翻盆杜甫诗。
云里飞虹终想像，风前瀑布亦参差。千秋为汝标名字，白玉生烟岂曼词。
蜡屐登临结侣行，高峰胜处还再更。万木扶疏欲填壑，群山迤逦如环城。
当檐月到徙松影，隔岭风来闻潮声。秉烛同游不尽兴，况逢秋色含别情。
春风吹空净如扫，使车缓轹东门草。法垣秋月十年孤，移向湖南照枯稿。
湖南山色雨斑斑，铁笛仙人还未还。为道相思莫相及，鹧鸪叫断湘灵泣。
两月相逢已隔年，翩翩征袂忽离筵。青春剑佩明秦岭，细雨桑麻绕涑川。
莫恨一麾犹出守，须知五马亦峨然。傅岩今日经行处，更访当年版筑贤。
炉省追陪忆往年，留连何必对芳筵。封陈亦自须蒲阪，借寇还宜念颍川。
故国春光难忘却，清灯心事共犁然。使君异政屏风在，况有当时能荐贤。
万井千家绕郭门，轩轩新筑间颓垣。可因戎马惊鹅鹳，其奈簪缨化鹤猿。
行露未晞聊假息，清江难浣是师言。尚怜信国风流在，燕市遥招柏府魂。
惊沙如舞树如呼，贪看名城不惮劬。沃野并堤千石稼，女墙临水万家垆。
当年紫气干天象，此日星躔傍帝衢。神剑未应稀阔久，只今犹有茂先无。
主忧臣辱是天彝，仗节雠庭也未迟。台柏几留寒岁色，青骢终殉故宫移。
啼魂不散应衔恤，碧血堪藏欲倩谁。犹忆鲤庭杯酒会，幽明无路寄相思。
湛湛江流赴蠡湖，西山朝爽接城隅。文章似寿滕王阁，风节谁存孺子庐。
秋稼未登漕使急，岁徵如昨庶宗呼。援师去后琴材在，乞与中郎辨得无。
相逢何必旧知名，海内朋交亦弟兄。最喜盍簪同意气，况于华胄又宗盟。
蘧庐剧语皆忧国，梓里褒衣解治兵。天下未平才俊少，匡庐宁许老长城。
望湖亭上望鄱湖，想像开天旧战图。列较赳桓共庙略，百灵先后奏徵符。
黄龙狎浪俄深浅，苍兕乘风半有无。遗烈只今丰镐在，觐扬应复仗神谟。
匡庐秋色落千严，湖荡青青草半芟。晚翠和烟群岛接，空潭浮月薄云衔。
如何圆魄看三度，犹自江村滞片帆。欲寄尺书随雁足，乡心撩乱倩谁缄。
驱车踰岭信间关，风阻扁舟尽日閒。已觉客愁盈蠡泽，愧无佳句酹庐山。
梦悬故国家千里，坐瘦东隅月一湾。乞得南薰殿秋色，章缝应许觐龙颜。
濒湖寂历辨烟村，十室看来五室存。岂有寇攘曾饮马，却疑林木为亡猿。
年华荏苒馀焦土，生计萧条半闭门。闻道将军今仗钺，可能时雨慰中原。
雪光摇日薄窗纱，鸟雀喧晴散晚衙。一穗檀云飞野马，九衢歌吹闹春蛙。
心斋旋洗黄尘净，风急难欺白帽斜。清兴逼人禁不得，倚床信笔走龙蛇。
驱驰万里旅魂惊，为别相看泪满缨。去国谩怀乡土念，临歧更怆弟兄情。
书传绝域秋鸿远，梦入荒山夜月明。归到文江春色好，逢人莫说二难名。
寂寂寥寥扬子居，悟来那用五车书。春凝池畔莲将茂，绿满窗前草不除。
得意举杯邀去鸟，会心束手伴游鱼。惺惺正属吾家事，未忍无成岁月虚。
不禁岁月苦相侵，细雨开窗祗树林。趺坐高随山石并，投踪潜拟海云深。
鱼翻萍沼传真印，莺过杨园送好音。谢客岂缘求静果，从兹欲了百年心。
红尘玉案休相侵，为爱名山即道林。残卷开题珠影遍，空斋长掩白云深。
眼看大易原非画，弹到朱弦别有音。何处更寻糟粕句，斲轮先已得吾心。
城上春山并骑来，曲池芳草好停杯。鸬鹚水净窥人立，燕雀风高逐岸回。
客计独留玄草在，帝京三见紫薇开。吾将遂拟郊居赋，怪尔临岐候吏催。
雨过林塘花正飞，高松细石俯渔矶。扁舟明月堪长往，万里沧江胡不归。
猿鸟经秋分客泪，薜萝他日只吾衣。相逢未可轻相负，一到红尘事事违。
重来韦曲解春襦，碣石华阳望不孤。万里天风吹短发，千家凉雨飒高梧。
青山祗负渔樵问，玄鸟深知日月徂。一醉矶边濯吾足，却疑身世即江湖。
出门驻马饮平川，为尔徘徊下夕烟。捐佩不堪芳草暮，沾衣吾得紫霞篇。
渔阳戍鼓东何急，易水悲歌昔所怜。更欲开尊待新月，浮云容易妒婵娟。
令子清标领太常，持衡东省旧为郎。才因藻镜知秋水，胎本明珠产夜光。
天上旌旂悬日月，人间竹帛映冰霜。虽然燕赵多奇士，已让高风在北堂。
朝回东路踏初阳，下马灵宫日满廊。云夜破愁深竹色，凉飔吹面落枫香。
临行柱史车何后，屡舞山童曲未央。坐失佳期得幽赏，还胜饯罢立沧茫。
中原迢递阻山河，蓬径谁知二仲过。江路正怜新涨满，风期遥指白云多。
尘中旧恨千杯失，箧底新诗几字讹。何事冥鸿招不下，肯来千里问烟萝。
竹下翻然念友生，炎方应不惮征行。帆前韵石盘千磴，海上金银望五城。
薏苡鍊来堪却老，鹧鸪啼处若为情。知君汗漫心无已，肯以羊裘客帝京。
一轺吾尚傍风尘，江左衣冠半隐沦。六鹄并来昆圃客，二龙谁似汝南人。
尊前寄赏同看竹，赋里怀归不待莼。为是旧游容入社，可能无意橘花春。
四载难期讲下僧，岂缘佛日会金陵。三支二朗禅林秀，解续家门七祖灯。
地下修文已十年，客窗不忍读遗篇。一双清泪灯前落，风木情深倍怆然。
画熊千骑向荆州，江汉汤汤拥上流。尚忆故人初入洛，每裁新句共登楼。
白云无奈仙郎去，赤璧谁从楚客游。惆怅我来君独醒，夜阑何必问更筹。
直道而行马御史，冰霜节操铁心肝。一庭竹色门如洗，坐对清风到岁寒。
一棹寒烟雪满蹊，六桥犹惹旧香泥。孤山亭畔无多路，山色湖光待品题。
桂棹逶迤度小溪，芙蕖稠叠路偏迷。歌声半在花间出，属玉惊飞过水西。
玉腕纤纤荡桨迟，双鬟风卷绿丝丝。芙蓉隔水相迎笑，妒杀佳人绝世姿。
一曲溪光一曲花，船头箫管并筝琶。徘徊花里无人见，不觉湖西日已斜。
长忆礼闱同事日，锦筵官烛夜论文。过城不见匆匆去，回首滁山隔片云。
晴光马首散朝暾，松偃虬枝势若奔。百卉芬菲三月候，群山拱向五陵尊。
石田峣崅初耕雨，野寺荒凉半掩门。去去山城应不远，青烟起处认前村。
除章朝捧出枫宸，新拜吴淞入幕宾。千里侯邦归赞画，一时民瘼要咨询。
地偏白日逢迎少，事简青山览眺频。莫叹才华君独屈，鹏程九万是通津。
乾坤俯仰叹斯文，眼底何人更似君。一代才名追郑老，百年科第屈刘蕡。
经横绛帐春风蔼，人去诗坛夕照曛。旧日林塘重过访，数声邻笛不堪闻。
见影虽如对面欢，故交回首泪频弹。千秋遗稿刊传日，镜里凭他识吕端。
披图面目肖当年，文酒交游杳似烟。知汝山庄读书处，吟魂犹绕菊花边。
云溪寂寞净无苔，泉上吟坛向石开。尘梦未醒春已老，山灵相唤客重来。
酒筹不计看花饮，诗句难成待雨催。为惜残英久留恋，孤篷又向月中推。
风情常系白鸥堤，时序频惊紫燕泥。造物无情人自改，山灵有相道盟齐。
都将健体酬佳句，合把深杯酹此溪。一笑几时头转白，烦君莫负手中藜。
琴鹤招携上界开，艳阳佳气共登台。千年洛社潞公事，万里岳阳供奉来。
金粟座高清梵落，木棉花好乱红堆。兴酣泼墨满衣袖，看我天池拂濯回。
水庵僧静野鸥多，只合清秋日日过。花压小桥通酒艇，笛闻空浦散渔蓑。
丹枫渐落晴江叶，素月将洄远岸波。何必种桃堪隔世，自无閒客叩烟萝。
春风吹拂柳丝斜，佳节相携感物华。共有锦囊题白雪，未须金管劝流霞。
人行磴道初如蚁，日落湖帆尽载花。散步踏芳归任晚，城南犹有未栖鸦。
退身卜得紫霄宽，准待诛茅度岁残。老景秖知黄独美，少年休讶白云寒。
非关苦节成孤往，每念酬恩亦大难。且学懒瓒聊自慰，还乡又在数年间。
朝罢瞿昙次第迎，内庭深处说无生。不知鹦鹉能胡语，偷向金龙诵佛名。
星源人喜得良师，桃李春风盛一时。荐达屡辞陈瓘疏，经营多葺晦翁祠。
情深酌我红灰酒，和寡劳君白雪词。珍重雅怀难别处，板桥东下雨丝丝。
蒹葭晴望迥苍苍，白露漙空尽作霜。倦客已辞天北极，佳人犹在水中央。
江霞万叠晨飧丽，海月千帆夜坐长。咫尺群真蓬岛近，大将椽笔洒扶桑。
踏尽名山兴未回，一筇春首问崔嵬。东华紫气真人驻，西竺青莲大士来。
绝壑鱼龙迎系缆，中天鸾隺登台。千门雪色澄江上，咫尺能无过草莱。
碧殿朱门地不寒，楚山蕲水足游观。尊开醴酒时应醉，馔出江鱼日可餐。
作赋岂劳伤贾谊，献书休拟学严安。草亭身世羲皇上，一榻清风竹万竿。
翰林待制近辞老，国学博士今旋归。二贤出处不易得，一代文章属有为。
祖席都门罗饯礼，大镛东序足生辉。若耶溪上春如海，诗笔还当对客挥。
张公洞深白日裂，吴溪水燠青蘋香。梦中风土亦不恶，他日与君俱故乡。
银鲈重引江湖兴，金掖初分鸳鹭群。白水春帆瞻细雨，青天绝塞送孤云。
清泉白石旧成邻，谡谡松风洒鬓新。行过溪桥须稍待，长安恐有拂衣人。
辘轳绠断玉瓶沉，双鲤无书碧海深。别梦吹残吴苑笛，愁肠敲断汉宫砧。
病来眉淡波斯黛，老去屏闲孔雀金。不及浮云能自在，朝飞暮散却无心。
落花空怨五更风，江水无情日自东。只解诗中嘲阿软，宁知花里活秦宫。
进来荔子枝犹绿，洗去胭脂井尚红。多少风流多少恨，玉笙吹断月明中。
丝抽霜藕织仙衣，立近芭蕉怨落晖。踏破绿苔罗袜冷，宫前昨夜有霜飞。
占断西风第一芳，精神真欲傲严霜。红颜浪说天魔队，金粟如来独面黄。
东篱谁解惜芬芳，花未残时节未霜。珍重樽前论花品，行台今日有苏黄。
秋风谁敢擅幽芳，江上芙蓉亦怕霜。惟有东篱陶令菊，独将金色斗橙黄。
肯随桃李竞春芳，独倚东篱惯傲霜。试向牡丹园里看，空馀玉篆记姚黄。
传老元来有世芳，孙枝分出几星霜。姮娥只解誇仙桂，不道人间有鞠黄。
秋花妆点满篱芳，带土移来尚有霜。红紫不须争烂漫，独怜真色属金黄。
行台柱史振馀芳，怪底长安夜有霜。此日东篱同把酒，金英须避豸冠黄。
乱峰历历送秋烟，翠岛如螺海上连。重译南来逢盛世，逝波东注惜流年。
昔传方士求仙去，今见将军奏凯旋。绝顶天风发长啸，大鹏西繫水如天。
短栏孤艇倚中流，历历江山拭远眸。溪影翠摇堤畔柳，波光晴拥驿边楼。
宦途故旧多青眼，尘世功名尽白头。篷底才怜宁寝夜，又飞清梦绕皇州。
淅淅西风着敝裘，净居长日水云幽。百年底事空啼鸟，几处寒林自送秋。
白虎绕关山北拱，青龙夹道水东流。肩舆南下重回首，身在蓬山最上头。
昨夜毕星吾已占，朝来雨气映须髯。不劳行蚁先移穴，且听鸣鸠故傍帘。
满地星红风片委，半池鸭绿夜痕添。偶来一聚逢三益，无限馀波醉里沾。
隐隐钟声出景阳，传宣锡宴近清光。萸觞共祝无疆寿，金鼎频薰百和香。
内史分糕夸令节，诸番入贡自遐方。鹿鸣天宝赓歌遍，击筑何须说汉王。
潞浒长歌泊小舠，旋收红叶煮霜螯。雷庠今喜君来重，海国休云路去劳。
官舍绿屯椰叶暝，讲堂红映荔枝高。天边作宦怜吾老，愁入乡园首重搔。
帝里逢春柳可攀，黄尘千丈拂衣还。一官莫道是何物，万事不如归故山。
黄菊喜迎高士醉，白鸥今傍主人閒。木兰陂上应相待，钓艇夷犹水一湾。
疋马萧萧踏软沙，官亭驻马夕阳斜。帝城回首三百里，民瘼关心几万家。
古巷夜深无吠犬，新垣月落有啼鸦。此行莫叹瞻依远，几度羹墙见舜华。
悠悠征旆拥前驺，山馆清虚且暂休。公事已拚三日了，广文仍喜一樽留。
井边梧叶新凋雨，天上星河淡泻秋。明发溪头叹分手，离离芳草满汀洲。
堂堂岁月去骎骎，才见红芳又绿阴。春草天涯孤客恨，暮云江上故人心。
蝇蜗名利年来淡，湖海交情老愈深。欲整焦桐歌古调，半帘疏雨漏声沈。
老来岩野觉前非，赢得投閒愿不违。日下鸳鸾思久别，山中猿鹤笑迟归。
愁看露垒频年结，怅望台星彻夜辉。赤手擎天谁可代，空怀尚父渭川矶。
濂江江上早潮平，载酒题诗送远行。梓里曾推邹邴志，花封莫让鲁恭名。
日斜岐路蝉琴咽，云净秋风雁字横。为语黄堂游子道，好将清白绍家声。
孤村烟雨晓濛濛，树色苍茫隐映中。一曲莺簧何处奏，绿杨枝上语春风。
清脩长在水云乡，五月莲塘尽着霜。浴罢飞从深树里，浑疑白玉露青囊。
一曲霜风玉笛寒，枝南枝北半阑珊。珠钿落尽香犹在，莫作春堤柳絮看。
空谷秋清兰有香，南山雾重豹深藏。纵然一出寻诗景，只在青松古涧傍。
金闺通籍况通家，奕叶朝绅沐宠赊。此别情怀分两地，秣陵烟树玉京花。
岭南丘壑石翁家，霄汉功名老去赊。何事鹤书招不起，白云深处饱松花。
下邳何处子房家，千古名同汉业赊。为问圯桥黄石上，几番春雨长苔花。
瘦鹤支离病客身，黄莺娇小帝城春。花前莫遣清尊歇，头上应添白发新。
纵饮已忘身外事，当歌且惜眼中人。秦淮花月如天上，几欲乘槎一问津。
虚馆鸣筝秋正清，停弦掩抑最关情。当年爱杀恒司马，赏会由来是此声。
缨簪两叶尽朱轮，缯盖翩翩覆绣茵。异等为郎金作绂，廉名分郡甑生尘。
褰帷地绝三吴险，拥传秋歌五马新。此去陪京犹咫尺，股肱原重法曹臣。
鸟外群峰合翠微，半湖烟树隐楼扉。桐江未胜龙池好，聊向寒矶钓夕晖。
一树秋风落渐多，高天窥鸟莫双过。欲将远字愁难送，正把新诗闷自歌。
云外楚山移使节，雨中梁苑对耕蓑。柴门此日谁怜病，情极湘江万里波。
万山诘曲此孤亭，远客西行暂所经。生事不堪头早白，世情无赖眼常青。
深林落日凭轩望，乱叶吟风隔坐听。寄谢蔚罗当日者，高飞今已入冥冥。
玳瑁筵开半褐衣，侯门犹忆故山薇。当尊紫气函关落，绕座青霞碣石飞。
客醉南楼秋浩渺，兵谈北府夜霏微。中天试望长庚色，灿烂晴光彻帝畿。
一尊长夜把蒲萄，邂逅燕城贳锦袍。彩翰旧飞三楚雪，青萍初濯九江涛。
销沈往事迷鸡肋，历落雄心擅蟹螯。惊座莫言狂态甚，风流王谢总人豪。
玄经曾授楚三闾，赋就河东出草庐。馈我正思衡岳雁，为君重食武昌鱼。
苍筠卷雪真无价，素葛含风玉不如。漫向美人论识面，十年魂梦倚璠玙。
曲几疏棂照绿苔，高阳狂兴逐人来。即看谈虎当今事，何减雕龙异日才。
座上彩毫仍楚泽，门前珠履半燕台。蛟螭剥落司空字，犹记岣嵝绝顶裁。
十丈穹窿照海湄，玄圭犹忆告成时。不缘奇字中郎识，那得灵文大夏遗。
雾拥蛟鼍晴挂壁，星攒科斗夜临池。他年手勒燕然碣，万古银钩对陆离。
水殿云廊卧碧纱，长风吹梦入东华。高梧帝苑犹飞叶，丛菊仙台尽试花。
江上数峰湘女瑟，河边孤月汉臣槎。墙东是处新妆丽，莫恋青门旧种瓜。
天街何处问平康，不捲珠帘见画堂。粉面三千回薛媛，朱颜十五侍王昌。
名驹蹀躞黄金勒，乳燕呢喃白玉梁。斟酌章台人在否，罗巾犹护百花香。
种汝深愁深不长，数年今遽出吾墙。临衢幸不矜全色，隔院应难掩暗香。
敢向纷纷争俗眼，私怜袅袅压时妆。胭脂强半喧蜂少，倘过同倾花下觞。
谁夺天山盖世勋，登坛长铗动星文。陇西猿臂传飞将，蓟北麟台属冠军。
十万雕戈营似雪，三千珠履座如云。犹怜射猎平原后，彩笔拈诗过夜分。
金锁花深醉玉壶，绿沈苔卧伴雕弧。争传都尉晨风曲，自写将军落照图。
转战频年屯涿鹿，禽生遥夜出飞狐。长缨不道终郎懦，跃马萧关日未晡。
春风三月动新袍，泉上归来兴颇豪。流水有情双涧远，浮云无数九峰高。
醉颜不是烧丹苦，病骨犹堪艺圃劳。日夕怀人何处是，草亭烟水注离骚。
朝天常听晓钟馀，退直归来晚漏初。愧我无才称近侍，怜君有道只閒居。
山环绿野飞空翠，月满瀛洲照碧虚。两地相思不相见，几回翻烂寄来书。
仙境人间有路通，西江云外远来钟。少溟助我生花笔，古刹从今作古风。
文物声名归甄录，乾坤海岳共昭融。白头楚客归来晚，老鹤玄猿喜再逢。
终古名山奠大东，遥瞻云汉倚穹崇。千峰明灭天高下，万壑晴阴气郁葱。
星土盘回元化转，仙闾缭绕百神通。真游五岳何当遍，首蹑烟萝上碧空。
玉阙朱楼万仞端，六龙辇道倚㠝岏。悬厓翠磴云中转，垒嶂红泉树杪看。
海色昽曈三观晓，秋声萧瑟五松寒。天门咫尺君应见，比似人间路更难。
忽出尘寰赋壮游，试从九点辨神州。浮云直上千峰色，落日长悬万里秋。
紫塞东临沧海断，黄河北绕大荒流。秦封汉禅成丘土，留与人间不尽愁。
倚杖高临万玉峰，氤氲陆海散芙蓉。寒声半落天中雨，暝色低催涧底钟。
金检谁探秦帝策，白云犹起汉时封。君看十二侯王地，能出神宫第几重。
怀君秋夜尚湖边，明月微星照不眠。老去共悲双短鬓，穷来交剩一寒毡。
即今衔石无精卫，终古啼花有杜鹃。回首任阳风雨棹，十年心事泪潸然。
残山剩水强支持，回首中原竟属谁。锁钥无人诸将去，衣冠有主二陵知。
书生义尽平原日，丞相名成柴市时。子自殉亲臣殉国，一门忠孝是吾师。
平陂天运亦人谋，一柱于今砥浊流。招隐东皋看旧业，筹边南国想高楼。
中营星陨千秋恨，辽海魂归万里愁。不是别山司马在，下泉舍笑共谁游。
五载经营志未平，溶江半壁老空城。曾无将相甘薪胆，但有门庭起斗争。
千古人伦存主仆，一时吾道见师生。吕蒙后死无多日，枉与人间骂姓名。
昆湖家世浚源长，耕石还余旧德堂。山水烟云环丙舍，琴书冰雪照匡床。
僮亡散佚丹青尽，僧老留存翰墨香。令子文孙工继述，不烦眢井铁函藏。
昏昏如醉复如疑，药裹书签强自支。但有暮愁微雨后，更无春梦落花时。
学仙争得长源骨，驱鬼空吟子美诗。九十风光容易别，祇添双鬓白于丝。
花护书巢草覆庭，墙东人坐一帘青。鱼笺砚落新裁句，虎观家传旧赐经。
十赍定承天上诰，四休初记谷中亭。只今便是高阳里，更有何门聚德星。
三丧一恨并兹辰，野哭年年系五伦。雪虐风饕天有夜，鸟啼花落地无春。
每逢家祭先思国，欲报君恩敢负亲。闻道曼卿营马鬣，范家高义未应沦。
八尺湖边月上迟，相逢犹记去年时。一从落魄长安后，三处飘零各不知。
十里崖云古色黄，白龙高映玉台光。山僧莫信閒饶舌，那得神仙此处藏。
山肯留人月肯留，好山好水好人游。谁还望见罗浮影，疑杀平湖五字讴。
来时溟涬许同科，曾听圭峰踏月歌。今日君骑地官马，白云招手奈君何。
当时绣斧出姑苏，壮思那随别思徂。秋雁始为人日信，夜郎方表使星孤。
轮埋疋马霜先后，檄扫千盘瘴有无。不为渔樵堪记忆，祗应清梦入江湖。
卓立曾知抱节君，百年根柢渭川分。群居族属不易地，美质子孙皆有文。
移榻清临冰簟月，积书凉护玉签云。摇环振佩琳琅处，未许人间俗耳闻。
伏波铜柱早登坛，新命仍加执法冠。千里风声传木夹，三年冰雪寄珠官。
人从益部占星入，雨过碉房倚马看。莫道殊方频历试，循良先著御屏端。
寻山何用过城西，屋后巉岩且共跻。高柳暖风初罢絮，曲阑疏雨不成泥。
洛中雅自推三嘏，王所端宁止一齐。独乐有围今共乐，不妨诗酒日相携。
使君出守二千石，小子相思十五年。福曜不言浑雨露，文星到处自神仙。
心元介石宁持砚，手挈冰壶不饮泉。最喜海方蒙世泽，随车先及岭西边。
放翁归日鬓初星，几从琴尊上小亭。芳草不知人已去，春来依旧自青青。
千年文运自今开，端赖贤侯济世才。雨雪飘飘几扑面，晴阳杲杲彻纤埃。
含风芹藻呈天巧，得露鲲鹏出地雷。异日登临瞻瑞气，贞珉回看更崔巍。
桑门闻说远公贤，遁迹庐山四十年。祗树清风挥玉麈，昙花香雨拥青莲。
乾坤梦觉空中相，水月心閒定里禅。尘事相关长扰扰，虎溪何日细谈玄。
禁城钟鼓漏初残，佩玉声中引百官。响度碧云双阙曙，清摇秋月九霄寒。
花边振处风霜肃，天上朝回雨露宽。豸史承恩南去日，几回清梦听珊珊。
双龙北去归辽海，匹马南来叹寂寥。一代兴亡吴苑月，千年感慨浙江潮。
岳王墓上松声惨，伍子祠前剑气消。游女不知行客恨，夜深湖上更吹箫。
淮南草色赴离愁，江上潮声送客舟。双鬓渐惊玄发变，一官长负素餐忧。
烟光暝积丹阳雨，春水寒生震泽秋。乡思满怀吟望处，毗陵城上独登楼。
满庭春色醉芳菲，影落朱栏若有期。月下参差人静后，日边零落雨晴时。
香魂暂逐行云去，娇态还从淑景移。最惜年年寒食候，风吹万点重堪悲。
满目川原百战余，旅情芳草共萧疏。苍山古堠逢秋骑，野水残灯见夜渔。
地近潇湘多暮雨，雁来湓浦少乡书。故人忆我停云外，惆怅烟波少定居。
一樽远慰劳芳棹，千里相怀感故人。廊庙喜抛苍玉佩，江湖聊乞白纶巾。
鸿才陆史终应达，龙性嵇生不易驯。此去翩然黄鹄迹，孤飞无复碍矰缗。
画船箫鼓越溪行，十载青山忆送迎。咫尺乡关心万里，白云飞尽海边城。
夜深歌酒动江楼，春入高堂鬓里秋。一日承欢宁易得，十年身在凤池头。
羊裘异迹焕丹青，卧榻嘉谋史未聆。累日坐论非道故，当年同学鄙穷经。
君除谏议彰金砺，臣退躬耕庆荚蓂。严濑磻溪均致主，客星直傍紫微星。
十过矶边九到尖，今朝风雨阻登瞻。深烟端为移文布，小草多乖遁卦占。
清洛初潜成白水，秣陵再卜巨刘天。时康碌碌应投劾，漫托金门吏隐廉。
不见幽嵓十五年，昔游猿鸟尚依然。流泉诉别鸣还咽，盘石标贞亢且坚。
池上醒眠青眼放，松间醉倚白头妍。晚寻归路层云锁，便与山灵订隐缘。
云表圆流如意匀，琢瑶散雪总非伦。恰将灼灼重渊色，来照岩岩万仞身。
日丽悬泉幽壑媚，月明飞溜夜光新。溅衣旋索浑无物，更识元探象罔真。
谁测元奇一罅中，不烦更斧碧流通。石藏水脤坤为母，池仰膏施坎是童。
玉齿生甘还惜嫩，花瓷盛白更疑空。蒙泉翻却睢昙义，酥酪醍醐逊化工。
石畔何年盥雪肤，长留明莹鉴眉须。词人兴会毫从浣，酒客狂来首任濡。
却向巫阳云杳渺，转嗤汉女佩虚无。幽看萝薜深成幄，恍惚山阿降彼姝。
独余清梦绕长松，醒着青鞋逐梦踪。爽气来迎四五里，野桥经渡两三重。
犬驯舍外欣曾识，鸟啭樽前说昨逢。路熟不愁归路晚，莫令回首日高舂。
一枝甫定数翱翔，倦羽惟堪适莽苍。地窄近移奇石补，岩濡横凿小池当。
轩迎山月杯中影，手弄闲云袖里装。凝睇幽厓惊已夕，仰看岭色尚斜阳。
国士提携最少年，青衫联袂洛城前。重来恸哭西州路，万树棠梨咽暮蝉。
玉立红妆照画船，终朝寒梦不成眠。风流何处王公子，落尽莲花玳瑁筵。
最爱风流黄四娘，偏能问字浣花堂。他年细检成都札，犹恐才人是洛阳。
乘风先到凤麟洲，二舅星冠话昔游。树树棠梨娄水上，殡宫何处问曹丘。
殡宫遥锁石门寒，浅土齐东寄伯鸾。惆怅棠梨飞欲尽，乱山无语夕阳残。
一毡犹记共钱塘，举白持螯思未忘。二十四年弹指过，莫教容易赋河梁。
五斗醒来恣所如，幕天席地坐蘧庐。酒阑人静披衣出，满路晨钟下玉除。
种竹聊依宛水头，栽花仍记瀫川游。万家明月悬秋浦，千尺飞虹锁暮流。
翠盖亭亭绣作衣，虬髯龙甲互相依。风棱恍惚台端见，霜色参差柱后飞。
相逢尊酒话他邦，卓荦如君信少双。耿耿襟怀涵夜月，飘飘文思涌长江。
临民拟听清风颂，咏别惭无白雪腔。相对孤灯意难尽，鸡鸣不觉到纱窗。
养晦林泉七十龄，忽惊云翳少微星。花边已冷寻诗屐，箧内惟留教子经。
华表鹤归霜月白，草堂人去暮山青。平生行谊乡评重，细读铭文泪欲零。
成均卒业竟三冬，回首家乡归兴浓。驿路逢春梅几树，客窗谈别酒千钟。
霜横古道嘶疲马，月满空山听曙钟。才识如君应不负，早携书剑觐重瞳。
成均卒业惜三馀，文采青年愧不如。名姓喜看登仕版，琴书谩束挂征车。
吴江风暖花争发，浙水春深柳正舒。壮志知君应不负，横飞端在九秋初。
幽亭无日不登临，泛泛轻槎系绿阴。诗酒每来尘外客，笙歌时杂竹间禽。
山头雨歇月当户，槛外花飞风满林。莫讶凭栏发长啸，百年能得几知音。
雪过三衢越厚埋，却於农事不为灾。今朝方尔半融释，陇麦青青奋出来。
仙风吹下蓬莱岛，彩凤苍龙一齐老。波涛飒飒笔底生，顿觉新凉满幽抱。
水沈初试博山时，吐雾蒸云复散丝。忽漫书空疑锦织，相看扫素傍灯帷。
萦纡细缕虫鱼错，断续残烟柳薤垂。几向螭头闻阖殿，罗襕携出凤凰池。
径满蓬蒿沼满蘋，产蛙相怒复相亲。中宵磔格连清晓，过雨喧阗送晚春。
独听铙歌矜战胜，共徵散部乐延宾。郊坰寂静偏怜汝，伴我书斋不厌贫。
浓云远水接檐栊，一枕南薰两腋风。欲鼓更停传绝调，无弦有韵别枯桐。
不堪嵇散聊为适，谁谓钟期遇已空。寄语螳螂休奋臂，吾方游目送归鸿。
中宵露坐数飞萤，隐映墙阴复广庭。风动花林生野烧，池摇云影度疏星。
天街扇扑流光乱，书屋囊开夜色青。乘化未容随草腐，非关慧质弄惺惺。
閒阶声彻琐窗中，暗送梧桐落叶风。高韵不缘矜战胜，微吟端欲助机工。
雨馀切切昏钟动，灯下叨叨午漏通。催得匹成输税早，贻人安枕不言功。
谁遣缫车彻夜鸣，频催云锦织当成。送来枕上萦诗思，听向床头系旅情。
露濯篱英增绚烂，风传邻杵和凄清。冰蚕瓮茧知难觅，何似秋虫巧弄声。
生从污秽忽雄飞，鼓翅摇唇觅已肥。剩酒残羹沾醉饱，青丝白璧妒光辉。
营营引类来同恶，恋恋依人不暂违。驱斥虽严还易集，持将麈尾莫停挥。
昂头双眼映林明，会出当车奋臂行。利口信难防雀啄，狂鸣端是恼蝉声。
蓬蒿满径堪孳息，榆柳成阴寄化生。静默非关能养勇，慕膻羞与蚁争衡。
沤麻曝絮岁功成，虫语潜催布缕征。篱落声宏眠讵稳，草丛音切听偏倾。
连绵欲伴孤灯烱，悽恻还偕细雨鸣。几度停车增怅结，悠悠不断似离情。
近捧纶音迎使臣，马蹄三月到西秦。一春独咏无佳句，千里相逢有故人。
夜雨郊原芳草合，东风庭院落花新。相看莫怠咨询职，盛世青年好致身。
独倚危楼眼界宽，无边风景恣盘桓。四围花木如屏拥，千里江山入画看。
帆破晚烟归别浦，雁拖秋色下空滩。来今往古诗何限，景物难穷思易阑。
乘轺千里戴君恩，舟抵淮河日已昏。万井人家城外市，几行烟树水边村。
钟鸣兰若僧归渡，犬吠茅檐客到门。抚枕篷窗不成寐，满怀离思向谁论。
奉使南行属暮秋，长途千里去悠悠。青山满眼遍京口，画舫连樯遮石头。
抚景信知天地客，感怀无奈古今愁。一尊且作簪缨会，痛饮厌厌夜不休。
楚江秋晚净无埃，五两高悬画鹢开。落日亭亭催客去，青山隐隐送诗来。
月临湘水猿声断，云冷衡阳雁影回。佳句入囊珠玉旧，客边谁与共敲推。
洞庭湖外岳阳城，景到秋深月倍明。金跃浮光风欲定，璧沈千影浪初平。
君山??连云气，湘水悠悠到雁声。遥想登楼清兴足，倒骑黄鹤去吹笙。
潇湘两岸树模糊，烟雨霏微似画图。鸿雁影斜风正急，鹧鸪声断日将晡。
帆从青草湖边落，酒向黄陵庙下沽。无限凄凉禁不得，几回回首望神都。
贵阳山色最清幽，客里看山信马游。蛾黛千层朝雨过，螺青一抹暮云收。
人家结屋连村住，涧水浮花绕郭流。佳兴满怀清可掬，诗成频向锦囊投。
侍御多能笔似椽，特书仁寿为君贤。吴兴遗教尊胡瑗，太学诸生仰郑虔。
齑饭每甘心有乐，束脩频却橐无钱。愿言终始全清节，应享声名过百年。
文章方伯早悬车，喜挹清风步二疏。好水好山供大隐，非村非郭足幽居。
一缸绿蚁新醅酒，万轴牙签旧赐书。满眼儿孙终日醉，人生适意更何如。
岁晚江南雪未消，空山群木正萧萧。诗翁要识春消息，相约寻梅过野桥。
峭壁苍崖挂绿萝，柴门流水落花多。白云隔断人间路，不放红尘一点过。
会晤从来未可期，只凭诗句写相思。春来驿使多西去，好把梅花寄一枝。
罗幕垂红护晓寒，靓妆初试佩珊珊。不知门外春多少，雨打梨花满地残。
露冷银塘灏气浮，羽毛如雪照清秋。功名一路身须到，肯向江湖浪白头。
新水瀰漫溢凤池，娇莺占断绿杨枝。乾坤拍拍春如海，不啻人间草木知。
初夏来登千仞峰，身同飞鸟思无穷。五花墩树归江上，百雉城楼表粤中。
古戍岚烟浮近郭，夕阳萧鼓动悲风。望仙山下草空绿，不是仙人纡玉葱。
林栖早借一枝安，梧桂氤氲夜不寒。吟对好山成故友，笑怜秋叶似微官。
春云过眼犹翻雨，野水无风自作澜。多病见花羞潦倒，正冠时复倩人看。
水晶宫殿夜沉沉，明月飞来祇树林。断岸正当山睡处，碧溪遥送海潮音。
凭将翠袖挥尘鞅，却傍红颜长道心。记得秦淮听歌地，碧桃花下一庵深。
长风吹出六龙车，夜坐天坛吸紫霞。自是神仙游海上，元非逐客卧天涯。
经台西峙五台东，白阁阴森紫阁融。群山罗列重云外，圭峰拱立碧天中。
龙池春早月华新，烟雾香生辇路尘。一夜六宫歌舞倦，晨朝还有听鸡人。
珠帘十里琼花月，惟见荒城背夕曛。潮落邗沟迷废垒，树连瓜步带残云。
雄文犹记陈琳檄，故苑空遗炀帝坟。书剑昔曾趋幕府，白头应愧鲍参军。
楚腰纤细锦缠头，秋怯珠帘半捲钩。云恋阳台双作梦，月生湘浦独成愁。
鸾梭折齿花粘髓，螺粉添眉柳带羞。雁过碧天书帛断，误教人倚小红楼。
寒锁妆台粉怯匀，步金莲小不生尘。径迷花雨莺莺月，枕压梨云燕燕春。
衾剩半床閒翡翠，钗分一股擘麒麟。玉梅好似郎颜色，只见东风不见人。
敬斋谋道不谋身，身后孤儿彻髓贫。造化无私天有眼，桃花应笑武陵春。
相君朝在大明宫，更出都门送季翁。行幄少迟车马塞，篮舆才过市廛空。
思当黄阁梧桐月，去趁苍洲芦荻风。想得故园春酒熟，一尊端不负张公。
五十归来谢世纷，百年劳逸喜平分。不应又受先生号，去与青山管白云。
云山到处供诗料，花鸟随时换乐歌。若说不贪谁肯信，世间此色我偏多。
机于倚伏知消长，数向乘除识后先。此理世间谁会得，须知由我也由天。
三仕谁非公养科，就中情在我偏多。一从忘我归来后，奈尔人间富贵何。
忘机鸟兽可同群，名教翻将彼此分。试取古今人点检，中间几许不云云。
到处苑檐借隙光，共瞻晴日上扶桑。缓沿泗水寻真脉，老愧斯文在圣乡。
心醉阳和疑卯酒，梦回花鸟忽宫墙。庸知人事非天意，百尺竿头道路长。
君艇君斋古所呼，忘年忘病舜之徒。莫言外史无凭据，曾见当时拉背奴。
玉节初颁下直庐，天涯岐路意何如。应多胜赏供诗句，不为归程滞简书。
丝竹声中翻孔壁，荔枝花下度潘舆。预愁后夜长安月，那有清言慰索居。
暮林无意趁风光，戴胜飞鸣只在桑。薄宦我何堪远郡，白头亲老在穷乡。
陈情北级那无表，失学今吾愧面墙。百拜孔林还百祷，心香飞绕白云长。
乌台风节动京畿，两鬓何曾白一丝。赤手正堪扶社稷，高才还拟奠华夷。
观风屡试繁难地，奏最方当简拔时。进退行藏俱未问，爱君真悔识君迟。
空中不省是何音，人在烟波指在琴。月白风清能几夜，云闲水止若为心。
双凫落处兴非浅，只手拈时醉莫任。浦子城边遗一老，万花丛里坐春深。
少拈诗笔少栽花，静养天根策最佳。腔手恢恢閒贮月，童颜盎盎自生霞。
寻常世总谈斯道，千百年来得几家。笑捧公诗无以报，腊梅聊开一枝斜。
未燃精诚一瓣香，官舟催发向茶洋。闽山本为名贤重，溪水何如道脉长。
城面人家临睥睨，祠前树色照秋阳。缅怀高弟枢趋处，应有神灵护讲堂。
面面青山面面佳，人间何处觅仙家。身閒尽日无多事，天与双泉灌万花。
自在枕边啼谷鸟，逍遥亭子落烟霞。我来未敢挥狂笔，坐看冬梅到日斜。
奇书正正复斜斜，惊雁群飞逐晚霞。老眼何时忘北斗，东风今夜到梅花。
舞低坛杏三更月，传及东吴几百家。莫道南川知味浅，天然风味果然佳。
年年遇着中秋节，活计虽贫强自欢。不似今年贫得甚，倚栏无个月明看。
轩前翠树凌秋风，翠色飞入轩之中。固非先零之蒲柳，亦岂早彫之梧桐。
奇材乃是卢家果，碧玉枝头琢成颗。清气吹寒上画屏，隔窗影乱香云朵。
霜花染作黄金丸，饮馀酒渴诗喉乾。醉拍栏干饱风味，笑杀世间梅子酸。
晚翠迟迟犹晚节，吾儒对此心如铁。还当洗眼看苍松，岁暮空山卧冰雪。
万岁山前春雨寒，五侯亭馆倚雕栏。莫轻今日穷途眼，曾向金瓶赏牡丹。
飒飒银河一片秋，石梁飞溅浪花浮。水神扫雪风为帚，山鬼掀帘月当钩。
玉屑散将何处去，镜光拖下几时收。莫言此景清如画，中有龙沙万里愁。
终南万叠此中赊，金碧楼台绚紫霞。阿母许传青鸟信，仙人来自玉皇家。
云间鸡犬迎游客，雨后儿童扫落花。世事不干黄鹤梦，酒醒犹未熟胡麻。
高卧东山岁月多，放情声妓欲如何。后来始为苍生起，却听桓伊席上歌。
渭水桥边独倚阑，望中原是古长安。斩蛇赤帝留神剑，堕泪铜仙泣露盘。
宫锦为帆天外落，霓裳成队月中看。不堪回首风尘后，北斗城荒雁塔寒。
冬来天气正严凝，红石山高策马登。风向眼中吹出泪，霜于髯上冻成冰。
平胡岂止如擒虎，用将何须似养鹰。记得去年经此地，铁衣流汗苦炎蒸。
坎止流行总付天，功名何用苦忧煎。樽中有酒宜欢饮，世上无人再少年。
六国竟销苏子印，万金空铸邓通钱。悠悠世事俱成梦，但得清闲即是仙。
太史遗编细读来，纷纷群议动如雷。谩讥阳子上书晚，更叹陈汤斩馘回。
此日降戎真上策，清时鸣凤仗多才。坐看今古成何事，袖拂青萍念未灰。
奕叶金貂大海濆，风流王谢旧无群。清标突兀麒麟画，彩翰飞翔鸑鷟文。
敕勒歌成才冠世，燕然铭就气凌云。宁知逸少将军贵，搦管千花拂练裙。
年少登坛笑伏波，飞章云锦粲明河。大挥陇右屯田疏，重制伊州出塞歌。
谒帝华筵闻杕杜，怀人清兴入藤萝。翩翩白马燕台暮，频许荆高挟筑过。
突兀徂徕控斗躔，如云车骑去飘然。行窥紫气天门上，坐倚红轮日观前。
吴越封疆千垒尽，云亭坛壝万家传。苍松百尺遥相迓，一笑秦皇避雨年。
醉里提壶荷锸还，大伸脚步即登山。何如且作收云法，施得清光与世间。
水竹为园池馆清，春光婉婉媚新晴。月逢凋荚今朝尽，人是看花昨日酲。
一望一迷著地柳，半啼半涩出林莺。追随胜赏堪行乐，把酒番多芳岁情。
山中长日卧烟霞，车马无尘静不哗。石上酒醒天已暮，一帘月色覆桐华。
青郊歇马拂吴钩，萍聚天涯共白头。久舍新丰唯命酒，长谣故国一登楼。
林残半壑飞寒雨，潮落空江急暮流。世路风烟悲去住，莫辞西日醉箜篌。
浅白深红开合欢，丝丝香雨昼难干。直须一日三百盏，无那东风十二栏。
水上新传锦字艳，楼头长怨玉箫寒。可怜春色随花尽，留兴还应带月看。
春烟袅袅雨蒙蒙，梁苑隋堤一梦中。纤叶空怜半江水，残丝犹怯五更风。
永丰园里情无限，苏小门前路乍通。寄语飞花好栖泊，莫教飘荡恨西东。
山为眉黛水为裙，十二峰头一片云。寄与罗帏孤凤影，欲教无地不随君。
自怜眉黛未全残，说与行人泪暗弹。君若比来思妾面，画中犹胜梦中看。
水穷山绝地偏幽，古殿丹青甗一丘。万里奔涛回片石，千年断岸压孤舟。
吴天草绿春难尽，楚澨烟深客易愁。独树梅花空谷夜，潮声月色宿江楼。
山绕吴宫旧馆娃，清江曲曲绿杨斜。偶移画耽同杯酒，不道空门有艳花。
白日帘栊堪幕雾，夕阳栏槛更添霞。美人不见偏惆怅，欲折琼枝感岁华。
天涯滞客当穷纪，绿酒灯前意不欢。中岁流年偏觉易，后时行路转教难。
梦惊故国重云远，影伴空山积雪寒。可叹雄心随白发，向人羞作卧龙看。
千寻浮玉有高台，云气多从树杪开。携客版桥桥上望，片帆西向大江来。
巍然突出广之东，来自昆仑地脉同。华表日明猿啸静，岐阳天霁凤鸣噰。
道宗邹鲁千秋月，雄锁金城万里风。宝鼎圣朝端有赖，五云排闼护飞龙。
杏花春色望中新，赋就欢冯狗监陈。鞭似祖生先竞着，璞如卞氏晚同珍。
已看剑气冲牛斗，岂为山灵诞甫申。莫道禹门高万丈，雷声震处是通津。
今夕何夕兴不孤，锦堂烛煖红珊瑚。尊中若下谁可拟，眼底高阳何处无。
主人自为孺子榻，下客叨入郇公厨。当门乌语树将白，犹自狂吟倾玉壶。
散步河滨夕照红，绿杨低拂岸西东。寡妻亦解忧周室，渔父从教笑屈忠。
老去丹心能益壮，愁来白发欲成翁。休怜谪宦终蹉跌，闻说王臣尚匪躬。
丘壑身存鬓任颓，柴扉深掩草堂开。三春燕语几人问，昨日渔舟特地来。
僮煮碎香凝白室，鸟翻层叶堕青梅。离心转剧留连地，延伫高高只古台。
分符元傍五云乡，第一徵书荷圣王。日转觚棱腾凤羽，天开阊阖望龙光。
硎新百鍊青萍壮，台重千金紫燕良。此日送君增感慨，揶揄花外笑偏狂。
棠花庭下见斑衣，年少清才世所稀。三凤旧闻鸣菶菶，季騧今复景騑騑。
郗林丹桂开芉省，唐苑缃桃近琐闱。琢玉惭予非哲匠，泥金迟尔到渔矶。
玉音初捧巳殊伦，天意深嘉得异人。众谓欧苏才复出，我知孔孟道当伸。
赐归使就林泉养，期用留为瑞世珍。一旦巳成千载遇，高风矫首在清旻。
蜀将当年服远夷，至今犹自詟天威。亡夫决胜凭骁勇，却向南中仆旧碑。
隋家往事重徘徊，鹤影多从此地来。文帝未崩炀帝立，杨花初盛李花开。
黄昏旧观归新月，白日荒塘应薄雷。玉玺似疑难再得，不妨歌舞后人哀。
牝鸡声里夜茫然，唐室无人鼎欲迁。太子十年恩遣日，祖君一语力回天。
奸谀似草锄将尽，国祚如丝断复连。若论中兴诸将相，此翁勋业合居先。
忆过春风十里亭，二君携酒玉为瓶。小桃正吐樽前萼，娇鸟初传户外声。
如此风光留客饮，几多怀抱向人倾。行台此夕忽相忆，谩掩重门惟月明。
谁道山如九朵莲，万峰飞舞上青天。惜无羽翼乘风去，分取丹池一勺泉。
燕京杨柳花飞日，一上春台望苑墙。词客喜同金马署，归心遥滞白云乡。
鸿疏岭峤音书断，骑绕关山别路长。?醉此宵应不惜，众人空自隔殊方。
征骖欲戒暂徘徊，极目风烟惨不开。白社别来频有梦，青山归去独无媒。
遥祠应待河东盖，作赋多逢邺下才。谁向天涯慰寥落，封书须为朔鸿裁。
司农今日政分忧，千里黄河握上游。南国词人逊诗品，中朝名士共仙舟。
当尊海岱诸峰出，矫首燕云王气浮。却笑风尘留滞客，紫貂谁解酒家楼。
对直寒宵向省闱，仙郎词赋有光辉。高悬霜月联曹近，闲锁冰厅见吏稀。
梦隔关城砧杵急，心随江汉雁鸿飞。草玄寂寞无人问，自笑长安一布衣。
班生宁望酒泉封，旅食重阳已再逢。紫闼梦悬金涧月，白云心寄石闾松。
故人薄禄多官酿，狂客酣歌待禁钟。手把茱萸还强饮，明年何地忆追从。
岳道微行清远时，馆人先梦泄天机。相逢记得庭清语，古寺东林月色辉。
芦花杳杳送风凉，云谷深深引兴长。九十六峰留我住，忘归不记是他乡。
闻说淮东形势地，三城万瓦夹江滨。小山赋后谁招隐，漂母祠前早闭门。
日月苦消行路客，篮舆长忆执经人。深秋木叶知多少，扫径相迟薜荔村。
琴台如髻绕烟鬟，学得新声手自弹。七十二峰看不尽，烟波纯浸洞庭山。
白发婆娑夜不眠，孙曾绕膝更翩跹。已知明旦非今日，不觉残龄又一年。
旧事悲欢灯影里，春风消息酒杯前。更阑人静鸡声起，却对梅花一灿然。
手培兰蕙两三栽，日暖风微次第开。坐久不知香在室，推窗时有蝶飞来。
杨子有心涉扬子，椒山无意合焦山。地灵人杰天然巧，彷佛神游太古间。
凤历初看小雪时，百年甲子只须臾。回头往事浑如梦，识破尘寰半局棋。
再入天台云浦开，金丹一粒脱凡胎。逼人岚气浮眉宇，闻自神仙洞里来。
君去霜台无御史，君来秋省有刑官。百年节操惟松柏，休负当时旧岁寒。
西望匡庐接九华，当年醉色傲烟霞。可怜一片寒江月，犹有千峰护落花。
西来秋色满燕山，昨夜平胡使者还。白羽书传辽左捷，黄金诏赐殿中班。
竟何汉卒屯清海，难信班生老玉关。闻说单于频出猎，相逢马上看刀环。
谢家兰树有清芬，每诵澄江却忆君。想得山庄长夏里，石床眠看度墙云。
自乞天恩下玉墀，宫中女伴镇相思。羞题红叶传尘世，愿守丹炉事本师。
垂手只携禳斗诀，点唇初习步虚词。此生无复昭阳梦，犹为君王夜祝釐。
太行山色倚㠝岏，绝顶清秋万里看。地坼黄河趋碣石，天回紫塞抱长安。
悲风大壑飞流折，白日千厓落木寒。向夕振衣来朔雨，关门萧瑟罢凭栏。
缥渺真探白帝宫，三峰此日为谁雄。苍龙半挂秦川雨，石马长嘶汉苑风。
地敞中原秋色尽，天开万里夕阳空。平生突兀看人意，容尔深知造化功。
半夜西风挟雨长，晓来庭院得新凉。正看织女嫁河鼓，况复行人辞帝乡。
一曲离歌杂燕赵，几年骨肉似参商。二难有约不相负，预洗金荷打酒尝。
六月金盘安石榴，榴房忽绽玉浆流。欲知太母尝新意，亲遣高王问魏收。
车笠公欺竹柏盟，翩翩故学魏收惊。雕虫投阁羞童子，傅粉全躯愧老生。
竞赛新缣愁旧素，欲芟白俗奈元轻。纷纷半入江云去，别搆人閒一锦城。
五纪提纲众目舒，内详外略转多馀。书其重者将为后，心所违兮必问初。
直笔何曾刘五借，秽金总向魏收除。已惭明镜空中似，或使虚舟夜半如。
青溪柳色动离愁，江水苍茫送客舟。两岸断烟看踯躅，半天微雨听钩辀。
洞庭月傍君山晓，湘浦云兼梦泽流。归去故园如忆别，秋风应倚岳阳楼。
商盘周鼎镇神州，宝剑森严杂佩钩。篆出籀斯能有几，法推羲献更无俦。
长戈壮士千钧力，树老寒藤万丈头。划若蛟龙动风雨，天池飞跃肯淹留。
家学华山一觉眠，图书亦在枕头边。傍花随柳我寻句，剩水残山天赐年。
竹径旁通沽酒市，桃花乱点钓鱼船。平生我爱孙思邈，自古高人方又圆。
时物纷纷共斗妍，好春多在语莺边。傍花随柳我寻句，剩水残山天赐年。
竹径旁通沽酒市，桃花乱点钓鱼船。而今我爱孙思邈，自古高人方又圆。
世在阖闾城下住，县壶都市岁年深。传宗况是孙思邈，家有神方直万金。
东望停云结暮愁，千林黄叶剑门秋。最怜霜月怀人夜，鸿雁声中独倚楼。
一别江藩十五年，重来双鬓已皤然。清风明月滕王阁，还与湖山话旧缘。
十年径草笑无媒，自分馀生已矣哉。失计又随新宦牒，幽情常恋故山梅。
红尘秪觉添华发，旧业惟应长绿苔。拭目看君上寥廓，法星光彩映三台。
藏修新构竹西房，锦轴牙签粲满床。翡翠归时翻夕照，凤凰鸣处向朝阳。
诵馀不学衣襟润，卧久应便枕簟凉。分付家僮频简点，莫教春笋过东墙。
神州赤县海环瀛，同日同时万口生。佣丐公卿齐出世，先生开卷细推评。
世代江山几裂完，随宜田宅且相安。经年计较团成片，两子分开局已残。
天垂列象圣遵模，为问还丹事有无。万斛明珠难换颗，痴人妄想点金须。
繁华寂寞转轮间，热闹场中莫久顽。闻道盛唐云锦队，回头兵火破潼关。
太平风景四郊安，邻里穷时我亦单。五亩宫墙何固有，负刍一至路行难。
仕宦场头尚协恭，一心为国自相容。结成死党排殊调，报复循环汝国凶。
青苗子母会牙筹，吸骨吞肤未肯休。直待饥寒群盗起，先从尔室报冤雠。
构讼犹如两奕棋，输赢必有一人支。吾家惧损门楣望，不代他家比量思。
古今圣贤事头多，几句铭旌志不磨。若祖而翁微细善，连篇墓表太繁苛。
乘胜元兵已破襄，葛陂贾相半闲堂。且偷睫下红妆艳，为虏明年岂足伤。
翛然相造便杯同，竹径松阶半榻中。草色翻庭经细雨，歌声拂树入流风。
未知折角人争效，更有披襟独辨雄。此夕隆欢真不意，尚期一苇兴何穷。
自由体正见嶙峋，端为滔滔现此身。珍重好加炉火炼，世间原有补天人。
骊山老母石长在，华岭玉姜松愈芬。十二灵飞篇烂熟，传经偶尔号宣文。
笑到双颧舞到眉，桃花雪水洗儿时。生金铸就新孩子，提向罡风一任吹。
山情澹得似沙鸥，又著松吟雨后秋。无事倘来此静坐，不知真觉日长不。
晴山点不上多烟，一味清幽澹远天。最爱长松松下水，秋光都宿钓鱼船。
宫钟能亮野烟疏，却好连村带郭居。欲借武昌楼上月，一观老子兴何如。
天方白醉树红酣，小著溪风淡著岚。山亦不深秋不浅，最宜松下卓茅庵。
是听秋声作赋时，秋风多在最高枝。溪山定不牵成格，欲学王痴我更痴。
觉得山容不耐秋，一山霜树秃于鹙。怕他误入枯禅道，唤起钟声出梵楼。
锦峰重叠雪交加，散尽白云见日华。策杖莫辞山路远，试穿林麓探梅花。
杖藜行过水西桥，欲访山家近却遥。茅舍竹篱无限景，红蔷薇对绿芭蕉。
高人卜筑厌尘氛，买断溪山不许分。啼鸟落花春昼永，半帘空翠半帘云。
积水成池磊石山，庭花红白野花殷。小楼深院神仙住，移得蓬莱在世间。
金粉吹香拂绣衣，都门南去彩鸾飞。君家只在长洲苑，带得云霄雨露归。
石泉浮壁影沉沉，通海能开数十寻。脩绠辘轳朝暮没，济人心在此中深。
巨舟平压水中天，一挂风帆稳济川。沧海自深入自渡，不教来往费青钱。
神鞭驱石用功多，螮蝀垂形跨海波。老我笑非题柱客，高车驷马看人过。
慱济存心久不违，松函顾与载全归。麦舟事往无人继，此日多君得庶几。
伐木丁丁响翠微，苍松不拟白云飞。石桥西去人家近，花落闲庭昼掩扉。
晋代衣冠散九京，南来骠骑有荒茔。世家诸夏宁称爵，国士千秋不为名。
紫气已沉朱雀桁，白云犹堕石头城。诸孙纂业山精泣，萧飒灵风泪满缨。
大江汩汩来何穷，汉武射蛟江水中。波涛闪闪荡西日，犹疑妖血留腥红。
潜岳峰高隔江坞，碧馆琳宫雾撑拄。英风冥漠不可扳，晓雨神堂闹秋鼓。
金陵万事日非故，溪上犹存邀笛步。高柳遥分白下门，斜阳照见桃叶渡。
溪上阁中人邈然，卜居城市地如偏。不知豪贵日歌管，一缕炉香生紫烟。
金陵自昔繁华地，六代兴衰等嬉戏。偶然三弄据胡床，乃使风流满人世。
风流人去四山青，一盏宜春任醉醒。新声代变古声远，纵有桓伊谁复听。
天福六年索葛子，青丝白马烟尘起。花山山畔竖逆旗，顾盼中原探囊里。
桓桓大将张从恩，雕戈贝胄朱旗翻。奄忽从天下风雨，萧萧万灶声无喧。
吁嗟丧乱如崩土，父既摧兮子亦虏。游魂半夜窜襄州，回首当枢岂为主。
事去人亡六百秋，缺斨破斧沉高丘。山门流水汤汤去，落日千峰生暝愁。
去望君门万里遥，旧游方丈话中宵。世途多妒堪销骨，吏道无媒空折腰。
院静香灯风楫楫，春寒松柏雨萧萧。明朝飘转知何地，夜梦楚江江上桡。
雪里鹅黄亦是梅，寒香一簇入帘来。似韬洁白随人意，嚼碎金茎献宝胎。
永夜沈沈闻折枝，空山如在百重围。佛灯初暗纸窗白，香篆将残磨衲知。
十里江楼寒吹蚤，孤舟沙岸苦吟迟。因兹忆起平生事，万虑消停鬓已丝。
瘴海栖迟十二秋，避兵长傍蓼花洲。无端一夜西风急，又报笳声到市头。
达天委命是吾师，万古人心未易知。秋尽故怜篱菊早，春先犹恨柳条迟。
张良岂果为韩出，徐庶何妨与汉辞。谪宦吊湘哀贾谊，因人聊写在廷时。
我亦年来厌此心，无人终日对高岑。尽云有石能攻玉，谁信真鍮不博金。
晚倚西风寒似昔，晓临秋水淡如今。一林霜气从空下，单复衣衫各自任。
风流江左羡芳誉，荐士黄金满石渠。奏赋不逢杨得意，凌云谁识汉相如。
几年道路空存舌，此日风尘且曳裾。但使向人肝胆尽，不妨归去食无鱼。
怅望秋风荐野蘋，精忠祠宇又更新。寒烟白日荒山暮，枯木南枝万古春。
志决幽燕终报汉，眼中颇牧已无秦。金符十二如儿戏，岂料安危系若人。
秦金不厌气佳哉，紫盖黄旗此日开。残雪已销缡鹊观，浮云不隐凤凰台。
山如雊下层层出，江自巴中渺渺来。六代衣冠总尘土，幸逢昌运莫兴哀。
麻姑山下石矶边，舣棹逢君是此年。落月梦长千里外，归云心远九峰前。
东曹吏牍忙中事，南国诗筒病后缘。公暇漫从江郭眺，沧浪歌起白鸥天。
白头京国为谁来，星聚应占近上台。天下仲淹元老在，山中宏景隐君回。
竹林有句人争和，云岫无心鹤漫猜。相业家声千百世，义庄新倚洑溪开。
江东回首复湖南，到处春风许我参。万里无槎心独往，千钧有笔力能堪。
凤皇台远空魂梦，黄鹤楼高绝笑谈。最忆牵衣相别地，碧瞳如水鬓䰐鬖。
章江回合女墙低，不见行人但鸟啼。往日聊城谁射矢，至今函谷未封泥。
风吹败叶沈沙砾，日落前营动鼓鼙。欲向郁孤台上望，乱云含雨草萋萋。
虔州南上路巑岏，忽到双牌水气昏。帆向夕阳争鸟道，天留孤堑峙江门。
沿洄百折滩声急，明灭千峰树影繁。谷口似闻鸡犬唤，人家疑是武陵源。
郁孤台畔暮烟空，与客登临起大风。马耳群山归睥睨，虎头全郡览崆峒。
江通闽楚三千里，地跨东南百二雄。十载楼船纷下濑，兵戈今喜罢虔中。
水边谁伴去乘云，泪尽重帏不见君。久抱坚贞和石老，独将形影共儿存。
旧家落落依邻仲，祖德堂堂作裔孙。节孝不磨青史在，九泉应识慰英魂。
都门西出马蹄骄，望望山光路不遥。尽是内人香火寺，月明湖上听笙箫。
新柳风吹与浪黄，画桥东去玉泉长。年年三月花飞节，得入宫门泛御香。
贵戚庄园隔寺开，夕阳流水绕亭台。为留进上诸花卉，不放閒游载酒来。
玉泉山后数家村，亦有先朝太子园。不识建文坟上树，落花狼籍燕衔喧。
景皇陵殿昼深深，老监龙钟出绿阴。望去也多妃主葬，白云松柏共萧森。
龙爪槐生似柳枝，寺前双植武宗时。额名弘化金书字，内有中官免死碑。
凉生绿竹温风软，暑涤清流夜气寒。香坠荔枝红簇簇，影欺荷盖翠团团。
芦外水声秋瑟瑟，树前山色晓苍苍。孤舟一夜惊心客，惨惨长愁独望乡。
天连水也云连野，月满关兮雪满城。鲜火爇灯红泼泼，疾风飘鬓冷清清。
温塘溪水清涟涟，数椽旧筑温塘边。罗浮仙子尚清适，月中飞佩来翩翩。
东阁诗呈久已矣，西湖少微今不起。神交独有温塘君，冰雪襟期许同美。
东风一朝天际来，翠禽梦断春徘徊。须臾万玉有凋落，骊珠千颗光胚胎。
黄鸟阴中春万顷，一枝缥缈悬清影。倾筐有恨不须歌，从此调羹入商鼎。
曾随阿母作青衣，人世于今几变移。仙驾不来云路杳，海榴枝上立多时。
碧落云开灏气清，满山秋籁晚凉生。趣多翻笑诗难稳，不觉吟哦到月明。
玉堂退食苑钟迟，不觉花砖日影移。忽报故人来问信，相逢却说故乡时。
七十二峰如列戟，太湖深护隐君庐。家贫莱妇能逃禄，身老庞公不著书。
生理剩栽岩畔橘，旨甘时荐舍前鱼。青春令子方腾踏，云路遥乘驷马车。
长忆苏家好弟兄，夜床听雨复寒城。一时会合真难事，千古风流尚此情。
碣岭北来云作阵，桓山东去石为茔。青樽落日无穷恨，又是阳关第几声。
皇帝徵除赞礼曹，御炉烟染越罗袍。太微垂象郎星近，仙步趋朝地位高。
夙夜寅清宗秩祀，仪文开朗列英髦。嗟余白发怀思日，孤鹤长鸣在九皋。
杖策何年往帝圻，短亭依旧绿阴迷。杨桃残雪梅花瘦，人领春从天上归。
泽国凉风起白蘋，天涯一望绝音尘。瑶华欲折情难寄，鸿雁不来秋正新。
梦入池塘频见汝，别来词藻定惊人。栖迟莫共垂双翮，万里青云好致身。
单骑遥从朔漠归，扁舟还泊子陵矶。谁能勇退辞湍水，尔独披蓑捲赐衣。
鸥梦不惊雏凤翥，雁扬翻羡海鲈肥。扣舷不用歌醒醉，春酒长江任息机。
仙舄双飞入紫薇，紫衣京兆领班时。梯航万国观王会，阊阖千门肃羽仪。
六计总优廉吏治，九霄应有御屏知。循良别有黄金宠，次第承恩下玉墀。
郡斋随处有鱼悬，为政人歌奕世贤。两粤风猷谁易并，一官留滞尚难全。
离筵共对朱明月，归日孤眠紫帽烟。千古岘碑还堕泪，君看陵谷几时迁。
使君神略擅南州，新筑高台壮胜游。地脉北连形势便，海门东望印光浮。
巨鳌擎出波心石，圆峤移来郭外洲。千古口碑应不泯，共看砥柱屹中流。
忽报飞章出上都，遥闻涕泪满衣裾。翩翩凤辖逢罗网，渺渺鱼缄隔岁除。
握里总收和氏璧，箧中休辩乐羊书。幽怀吾欲从天问，何得凌风入帝居。
万户讴声动海隅，荐书奏最入天衢。座间独运成风手，掌上长悬照夜珠。
人似碧霄孤鸑下，心如明镜一尘无。中牟旧业君方驾，谁逐骅骝并过都。
百粤安壤籍壮猷，太平气象满炎州。风行万里霜威肃，霖起千年瘴雾收。
帝锡玄圭元有待，人歌赤舄可能留。宵衣此日思良佐，勿密还公赞冕旒。
性僻耽诗死不休，文光万丈谪仙俦。浣花溪上频年兴，饭颗山前半世愁。
风送雨声江閤夜，云涵星影草堂秋。可怜一片经纶志，短褐长镵到白头。
抱膝长吟志有馀，出师勋业竟何如。龙蛇谩想驱兵阵，鱼鸟真疑畏简书。
铁瓮有城荒岁月，铜台无主易丘墟。请看当日隆中路，犹自清风一草庐。
青羊道士无姓名，绕檐种竹门常扃。苍龙来问大还诀，白鹤下听蕊珠经。
六铢衣上绣星斗，三尺剑底驱雷霆。相逢似识五云吏，一笑向余双眼青。
斗转参横月半斜，柳营人马寂无哗。辕门露冷寒吹角，江庙风清夜祃牙。
振地军威严虎豹，翻空旗影动龙蛇。愿将一掬丹心血，剖露孤忠报帝家。
山人田舍水东涯，草野盘餐颇自颐。醅熟新虾方制米，麦秋鲜鳝亦成丝。
香攒翠角菱收日，光烂银船藕上时。供奉曾叨大官馔，衰迟刚与此相宜。
与君合志复同年，尔汝忘从揔丱前。北郭林丘频往返，东冈泉石更延缘。
行藏意气宁相远，老大头颅忽自怜。早晚投簪还旧隐，葛巾藜杖共悠然。
宦海清声不愧天，中年归袖已飘然。秋花盈把陶翁径，春水平湖贺监船。
教子頖宫期远大，作宾乡宴礼周旋。葛巾藜杖从容地，共指人间自有仙。
旧游烟景到仍迷，岁月重惊几摄提。同济叨随元礼棹，幽寻疑入武陵溪。
华轩古塔从登眺，好鸟秾花费品题。隐隐湖心来往路，路人堪号使君堤。
前驱驻马问林塘，遥望褰帷见绣裳。松径画轮重有辙，草亭诗刻旧凝香。
官阶秪任归青简，民隐还应入皂囊。惭愧山人疏懒惯，旋求巾舄为君忙。
楚游千里计江程，天属相违此合并。汉室郎占天上宿，荀家孙是膝前星。
试周喜看先持印，问政何殊旧过庭。归共亲知谈乐事，玉缸须待倒南溟。
佳辰准拟酒肠宽，连雨翻教减笑欢。桂玉屡迟中妇馈，莓苔欲上野人冠。
场无露积妨秋穫，箧未成衣犯晓寒。稍喜黄花解人意，含章有意候晴看。
秋交伏穷殊未凉，避暑却过湖东庄。梧桐下影忽复薄，络纬作声何太长。
身本无能合教懒，鬓不为愁还自苍。未怕邻翁约做社，香粳紫秫皆登场。
辽东老将功成后，洗马春流解铁衣。百战山河无旧梦，满庭歌吹舞新姬。
班超老去心犹赤，王剪归来鬓已丝。见说宁馨真将种，尽将韬略一传之。
十日临流几醉醒，又从杜曲俯清泠。参天翠树全成幄，夹路芳泉半似星。
水色平侵春草绿，山光遥映暮云青。狂游无奈逢豪客，倒尽君家碧玉瓶。
别驾乘春访胜游，禹门佳处重迟留。两边翠璧连天起，三级银河入海流。
变化岂无神异物，往来应有济川舟。遥遥明德人知否，地辟天成几万秋。
夏馆秋凉客寓居，忽闻帘外一蝉初。已知时序相催急，并觉天真感激馀。
楚辩吟秋蛩韵切，齐筝弹月雁行疏。裁书为报欧阳子，万响中间有太虚。
危亭百尺绝尘埃，兰砌花阴长绿苔。大地山河收一抹，小窗灯火罩层台。
鹤归犹忆千年事，凤翥遥从万仞回。缥缈白云还想像，如闻笑语半空来。
为爱刚肠愿不违，洞庭归棹鸟争飞。此都总自分醒醉，吾道从来有是非。
两袖清风尘外表，九畦兰气雨中馡。谢公欲结东山野，其奈苍生俱尔睎。
床头撩乱读残书，翠竹黄花伴索居。计拙不知吾道是，家贫偏与世情疏。
坐深微雨清斋冷，看尽行云白昼虚。寂寞一区扬子宅，侯芭问字复何如。
岁厄龙蛇哲士伤，向平何遽岳云翔。情随流水弦中咽，愁锁行云坠里忙。
长夏有霜生枕簟，一春无梦到池塘。白杨衰草连天恨，风雨潇潇送夕阳。
水漫秦淮旧钓矶，一竿每与俗情违。垂垂密柳莺啼早，寂寂重扉客到稀。
绿暗桑林蚕叶老，青连药圃兔苗肥。焚香欲就蒲团坐，钟磬沉沉隔翠微。
小结衡茅避市喧，寒流觿觿抱孤村。扉悬白板心犹远，几隐乌皮道自存。
傍岸渔舟分爨火，倚窗明月引开樽。寂寥何限幽栖意，不识风光似陆浑。
紫霞杯里注琼浆，一夕才吞药味良。有待微躯渐康复，漫寻叔子拜神方。
人说瘴乡投窜地，我游七载幸无虞。此心不负朝廷托，应有神明护贱躯。
相门才子吴中彦，袖挟天风遍九围。万里好山吟不尽，满船明月载将归。
陶潜径里香醪熟，张翰江头晚稻肥。君去养亲吾未得，葑城空望白云飞。
远将玉帛祀先皇，秋雁寒云满路香。白发喜归梁颢第，锦衣荣过魏公乡。
书衔彩凤光松梓，梦绕飞龙在庙堂。忧国忧民丈夫事，回轩莫待菊花黄。
小春望日启华筵，初度逢君寿福全。花甲数周才过一，椿龄算永定逾千。
雨滋轩竹枝方盛，霜老溪松节愈坚。昨夜行台悬北望，狐南星彩照琴川。
士行无亏女德充，笃生佳器见登庸。人誇偕老同观化，帝念齐贤并锡封。
七尺冢棺埋对玉，一抔新土种双松。幽光更有铭文发，长夜神游总笑容。
事与心违久避名，忽思南海看升平。远乘范蠡扁舟兴，殊胜王猷雪夜情。
江上青山留不住，沙头白鸟故相迎。同年知己多零落，执手离亭百感生。
中天列宿婺星明，玄女飞琼宝座盈。十数孙曾迎凤辇，三翻清浅看蓬瀛。
频倾玉洞萄为醴，载嚼瑶池枣似瓜。闻道西王占女籍，相将鸡犬问桃花。
天为邦家产俊贤，凤池乌府宠荣全。累朝事业应传后，当代轩裳不愧前。
节去重阳多九日，寿高潞国过三年。从今种秫为春酒，醉看耕耘二顷田。
淇水门前绿绕烟，投闲野服胜林泉。天生上相重阳后，人颂高年五福先。
三辅声华京兆尹，六曹才望太平贤。香山九老谁相似，刑部尚书白乐天。
莫说光阴入暮年，岁寒松柏操同坚。丹枫陛下三朝老，黄菊篱边九月仙。
故国鲈鱼张翰鲙，高门冠盖李膺船。一时朝士知谁在，独有先生晚节全。
名重诗坛赵倚楼，金陵别后忆赓酬。槐安梦断樵山晓，彭泽辞成菊径秋。
昔听高冈鸣瑞凤，近知别浦狎盟鸥。文成魏志期相会，不作山阴访戴舟。
暮境无能愧昔贤，诗葩词藻强敷宣。不随隐士巢丘壑，且伴樵人乐石泉。
酒向落花茵上饮，道从汗竹简中传。山城后日寻君处，残恨光阴已来年。
苍天何意坠斯文，来向淇东哭隐君。丽泽友朋谁讲习，鹿门妻子自耕耘。
梦中彩笔投寒月，屋外青山惨白云。白发旧交重怅望，荒原衰草记新坟。
玉芝一夕悴奇芬，悲动儒林远近闻。委畚老妻收旧褐，过庭嗣子集遗文。
东崖花木诗无句，北海樽罍酒不醺。楚些招魂歌未彻，渡头惊起白鸥群。
伾山英气降鸿儒，一病光阴隙过驹。医俗主人辞劲竹，吊亡高士致生刍。
牙签架上遗经史，宝墨床头卷画图。莫怪挽诗多惨切，白杨风雨夜台孤。
细数交游四十春，期君寿域作天民。白云不护窗前石，黄壤先埋席上珍。
五尺丹旌书处士，一编藻句记诗人。伤心未及灵輀送，重对青山泪湿巾。
诗酒方将乐莫年，谁知含笑掩重泉。异端惑世遗言拒，正道忘身爱子传。
砌下翠干新剥竹，池中香断旧栽莲。平生清致无由觌，漫看东崖起断烟。
佳节青山懒去登，共缘西郭访名僧。壶虚暗滴莲花漏，衣薄寒生柿叶绫。
拟薙白头归净社，欲留红日系长绳。与君且尽杯中物，有约重来恐未能。
吴王宫中草芊芊，西施今去几千年。胥门江水流不歇，虎丘山色还依然。
我来江上一怀古，前代兴亡难尽数。月明独自倚孤篷，疏雨沈沈夜当午。
同榜题名二十年，东西踪迹两茫然。桐江幸与先生会，花县争传大尹贤。
豺虎闻风咸敛迹，荒芜得雨尽成田。朝家正有旌贤诏，荐疏行看到日边。
万里慈闱江水南，孤儿云望思何堪。官居国学曾无几，疏述乌情巳再三。
紫陌风埃归里净，白鱼春浪梦中甘。不知温赵何为者，地下闻风也合惭。
千里同舟一月宽，维扬此别两情难。篷窗明日不相见，杯酒今朝休放乾。
綵服羡君堂下舞，白云嗟我客边看。钟山山色浓如许，尽属清閒自在官。
舟系西城河岸侧，人游南郭草亭中。歌声到耳鸟呼雨，春色过桥花逐风。
命酒赋诗良会合，忧君爱国此心同。清时莫作巢由计，早策花间御史骢。
銮坡退直共论文，华馆从容日又曛。碧瓮酒分仙掌露，紫檀香袅博山云。
黄柑锦荔皆珍味，玉麈缃编总异闻。鄙劣每惭知遇厚，但歌既醉颂夫君。
珊珊清佩出彤墀，共羡仙郎荷宠私。鹤发想应占远信，雀屏更喜协佳期。
綵衣绚日春光好，绣幕凝香晓漏迟。莫向枌榆久留滞，趋朝须及雁来时。
长佩高冠气浩然，从教人笑腹便便。欲持凿枘同先哲，肯竞周容逐少年。
每叹终南多捷径，岂知涑水有名贤。庭前磊磈长松老，耻共群葩较丑妍。
风软耶溪荡綵舟，兰桡桂楫漫夷犹。鹊桥露冷来何暮，凤吹云深逝莫留。
琼岛碧桃偏向暖，瑶台琪树不禁秋。相如莫奏长门赋，且听闺人咏白头。
户外羊车久绝踪，绣衾辗转听晨钟。心知柳絮飞无定，愁似香云淡后浓。
春水洲边吟杜若，秋风江上采芙蓉。梦魂不怕湘江远，飞绕巫山紫翠重。
绮窗香透桂花风，梦绕披香别殿东。仙岛不容嬴使到，天河宁许汉槎通。
长蛾锁恨微颦翠，娇靥伤春浅晕红。怊怅别来憔悴甚，镜中己见鬓如蓬。
昨夜东风入幽谷，春草生香春树绿。茅檐星散八九家，中有先生读书屋。
读书偏于静处宜，白云堆里长吾伊。只恐鸣驺陡然至，好山却被英灵移。
黄菊花开黄叶飞，柴桑先生犹未归。蕙帐风高夜鹤怨，石梁水浅寒鱼肥。
我亦天涯倦游客，对景徒为增叹息。何由卜得柴桑邻，稳坐溪头钓晴碧。
宗臣义与国同休，谁谓先生可九州。死恨张仪曾相楚，生惭微子独归周。
两间正气沉湘骨，千载人心竞渡舟。欲吊忠魂何处所，寒泉一勺奠中流。
浮萍踪迹倦西东，愁挂湖湘一席风。客鬓潇疏波影里，乡心摇曳橹声中。
清宵有梦迷庄蝶，远地无书托楚鸿。忽忆镜湖诗酒会，飞觞联句几人同。
萧寺寻君春独过，移藩新拜楚江沱。千年阁眺题鹦鹉，五月湘行佩芰荷。
有诏岂嫌宣室晚，著书曾比茂陵多。金云宝露谈玄地，他日相思当奈何。
晴雪吹寒春事浓，江楼三月尚残冬。青山暗逐回廊转，碧海真成捷径通。
风暖檐牙双燕剧，云深帘幕万花重。倚兰天北疑回首，想像丹梯下六龙。
空中楼阁自崔嵬，仙客凌空去不回。窥户更无双燕入，傍阑惟有数花开。
屋梁落月留寒色，邻笛秋风隔夜台。十载重临倍惆怅，断云征雁正初来。
童子携琴过野桥，松阴夹路草萧萧。知君不是花奴手，未必侯门肯见招。
瘠田数亩九峰间，暮耔朝耘不放閒。云满绿蓑微醉后，自骑黄犊看青山。
波光万顷浸长空，桂子香飘远近风。一夜冯夷眠不稳，广寒移在水晶宫。
山含暝色护招提，隐隐疏钟隔翠微。一百八声鸣树杪，银蟾初上鹊惊飞。
一色彤云控百蛮，江村渔火有无间。扁舟远泊黄芦岸，疑是山阴访戴还。
远落汀洲阵势分，风嘹月唳不堪闻。扁舟多少天涯客，肠断乡关又夕曛。
洞庭湖上岳阳楼，阑外波光接素秋。数点征帆天际落，不知谁是五湖舟。
绿阴夹道树重重，人杂渔樵远近通。回望酒家山色里，青帘斜飏落花风。
鹧鸪声断雨初晴，渡口风来水气腥。村北村南齐晒网，钓舟閒在夕阳汀。
雪堂旧路君重到，赤壁文章五百年。一向东曹分郡檄，却从南斗望台躔。
流尘远道征袍上，宿雨清秋客鬓前。明发大江过夏口，中流应有济川船。
老去逢春春更妍，杏花开烂柳含烟。风旂金鼓频过寺，石岸楼台远接天。
潮信有期通大海，赏心如昨换流年。禁烟时节江南路，画里山川行画船。
天上文章白玉堂，日华浮动郁金香。词头封罢浑无事，独步花砖绕画廊。
修竹深溪带浅沙，隔篱初见小桃花。东风最是无情物，却与人间管岁华。
满院晚葵秋日清，裹头强起坐前楹。谁云欠却看花福，病里看花别有情。
翠节亭亭摇翠云，淡鹅黄剪薄罗纹。向阳心事依然在，不共南风早策勋。
绿阴红雨大江头，远有三山近十洲。花外画轮莲叶棹，夜深灯火上西楼。
八座清严玉署寒，新持龙节下云端。分封典礼存周制，奉使威仪睹汉官。
南斗文星占气象，北堂萱草慰平安。还朝正筑沙堤路，看草黄麻墨未乾。
绿竹添孙伴我閒，鸣琴酌酒对青山。雷声骤解龙须箨，日色平临凤尾班。
蒋径旧开宜直造，卫风雅和合重刊。硬差端不劳山谷，自喜田园蚤遂还。
幽居何地可消閒，爱护龙孙每在山。凌乱锦绷疑入画，参差簪笔俨分班。
封君千户真堪等，医俗单方永不刊。剩欲留公参玉版，鹧鸪声急又催还。
闭门长阅旧农书，乐与山间草木俱。自诧犁锄培植惯，况当雨露发生馀。
石因分种云根动，窗待成阴昼影虚。漫说秋林红叶好，且看新绿坐停车。
北雁遥传尺素书，开缄一笑慰离居。花前对局知难再，天外停云思有馀。
容膝易安门独掩，知音不遇席长虚。几回梦觉增惆怅，高阁分明迓小车。
山居夏半尚清和，倏霁还阴似养禾。昼寝正甜嗔鸟弄，午耘齐力爱农歌。
沙鸥翔集波千顷，村犊休耕草一坡。怅望素心人不远，及时行乐意如何。
梅风吹雨昼生凉，雨后登临野兴长。两岸柳摇新涨绿，隔湖云压暮山苍。
松关杳霭归禅衲，荻港依稀出钓航。散步却嫌双屐短，且从孺子和沧浪。
海天风雨苦飕飕，盛夏生寒讶蚤秋。晨戍不闻喧鼓角，夜床频起索衾裯。
山村路杳云重暝，野渡舟横水乱流。预恐霪霖伤稼穑，倚阑无语望西畴。
绿槐庭院昼阴清，门外鱼罾晒晚晴。坐有盘餐延客惯，居无尘累觉身轻。
寻常行乐须同调，信宿淹留未尽情。携手过桥仍一笑，海天空阔远山横。
摆脱尘羁且共游，茶铛钓具满船头。浮名久负湖山胜，懒性真便水竹幽。
风约浮萍双鲤出，雨深腐草乱萤流。扣舷一曲聊乘兴，惊起波心几白鸥。
妙年逸足怪淹迟，天路于今信所之。三载广文官似水，一时公论口如碑。
栋榱次第收才俊，鹓鹭从容簉羽仪。宣室怀贤定前席，闾阎民瘼已周知。
日夕怀君刚入梦，晓来传报喜还惊。云山怅别多岐路，萍海论交几弟兄。
花外驿楼明豸锦，草边城巷沸蛙笙。东门咫尺新晴地，不厌冲泥匹马迎。
岩下疏梅旧几枝，今年春色较迟迟。叮咛风雨休相撼，正值青青结实时。
煨芋炉边客到稀，岁寒何事又相违。长安也是降心地，风雪深时归不归。
石磴连云竹树垂，洞门深闭落花时。人间几度春风老，未了仙家一局棋。
列秩青宫已二年，昌辰初得醉恩筵。风前露醑千秋重，天上云和九奏传。
东掖早闻回綵仗，内庭应遍赐金钱。自愧菲才无以颂，重华长愿似尧天。
何年白日骑鸾鹤，踏碎天都峰上云。欲起轩辕问九鼎，道衣重侍玉虚君。
飘花千片下蓬莱，琼玖河山对面开。曙色远从银碛合，惊沙还向紫关来。
飞扬敢望青云客，岁月閒销白玉杯。喜有集灵传胜事，阳春多是郢中裁。
汉庭射策早知名，通籍金门委佩行。使节远从衔诏去，主恩先慰望乡情。
尧封万里輶轩近，禹甸千山櫑具明。想见出关家庆日，路旁应认弃繻生。
去年屡得金台信，今日真闻王节行。兄弟夔龙应接武，山林巢许亦欢情。
登楼每见青天近，览镜从教白发明。知尔北园多雨露，梦回春草满池生。
幽华独殿众芳红，临砌亭亭发几丛。乱叶离披经宿雨，纤茎窈窕擢薰风。
佳人作佩频朝采，倦蝶寻香几处通。最爱看来忧尽解，不须更酿酒多功。
杰阁岧峣瞰碧流，江山佳胜昔年游。灵幡静拂青螺岫，绛阙遥临白鹭洲。
九泽云閒仙鹤曙，重潭天醮老龙秋。青苍景物依然在，山月松风事事幽。
饮至旋期已吉蠲，德星光照斗牛缠。神机六出平公智，孝友兼称吉甫贤。
三省岂容藏豹露，四郊今见息狼烟。江波平定登霖雨，太史应占大有年。
鞭石何年到海时，乾坤收入一茅茨。若为他日传诗礼，谩忆渊源溯父师。
北斗泰山勤想象，瑶台璇室足委蛇。谢公几度登临处，只好琴书不好棋。
杨州跨鹤蚤归来，石室疏棂次第开。挟瑟岂缘河上去，种花初向日边回。
笑看蕉鹿浑如梦，混入鸥群亦不猜。霜鬓七旬应未老，白云长护读书台。
雀罗张处杜尘骖，饶我蒲团兀坐酣。门巷久无三尺雪，画图长挂八窗岚。
性同澜倒防趋下，道未燖温愧指南。墨上求玄君莫笑，马图前已泄机缄。
屈指驰驱过隙骖，忽惊绿暗又红酣。鹁鸠啼过林前雨，鹚鹭飞穿树杪岚。
景色看来如梦里，春光归去只江南。柴门寂静无车马，空倩闲云镇日缄。
厚畀英豪岂浪生，要知天地在钟情。岐黄有术攻愚病，樗栎无阶答盛明。
金石遗音惊掷地，珠玑索价薄连城。乾坤俯仰今如此，星斗冲天古气横。
虎丘缔赏逢初地，麟阁图勋庆此筵。已见兵威销草木，更看喜气满山川。
诸天香梵留清啸，子夜吴歌当凯旋。自愧陈琳老书记，欲从幕下赋燕然。
月落吴宫夜欲分，笙歌一曲不堪闻。凡心也解非仙骨，漫说乘鸾向彩云。
金距雄冠唤德禽，区区哺卵亦何心。瑶盘一荐倾人市，郭外应愁断晓音。
郑国渠成千里完，葛公堤就万人欢。鱼惊浅浪穿花度，鸟羡微波隔叶看。
独抱幽兰八十秋，遗孤此日剩孙谋。百年清节开藜杖，一寸丹心映白头。
五载边陲便白头，一生忠义向谁酬。老同刘备羞髀肉，贫笑苏秦叹敝裘。
抗疏阙庭身万死，悲歌京国泪双流。乾坤许大关心事，难听书生一笔勾。
紫塞高峰积雪明，黄沙古迹细烟横。身从北地三都尉，目断秦人万里城。
渡处水横朝洗马，望边月黑夜翻营。辽阳只在云山外，更入东风几日程。
芜城草色绿迢迢，胜国繁华寄寂寥。红药无人开锦幄，玉楼何处教鸾箫。
荒祠古木雷塘路，细雨平莎扬子桥。五日恶风今日好，摊书高卧仰青霄。
府第雄深出圣裁，濠城北面接鱼台。恩波正比淮流远，瑞霭多从禁国来。
周室藩邦基百世，汉家戚里近三台。金鱼玉带亲调膳，日对南山举寿杯。
度海乘龙底用船，上清知号不知年。西分弱水浇丹灶，东入扶桑系马鞭。
文字每书龙汉后，封章多到玉皇前。几回下视人间世，碧落空歌动八埏。
家住蓬莱第几峰，静如云水动如龙。九天官府无人到，八海山川有路逢。
岩畔牧羊曾化石，坐中吹饭或成蜂。夜来青鸟双飞去，寄得麻姑信一封。
旧闻诗学有渊源，喜见新题赏静轩。拾得珠玑愁海客，织成云锦费天孙。
竹烟茶熟风生枕，鹤梦秋清月到门。我亦钟山爱唫者，好烦尺牍寄瑶琨。
三年珍重感怜才，此别应须到夜台。中路相抛悲复愧，几时还望墓田来。
把臂欣逢旧饮徒，携茶花底听吴歈。难甘茉莉为莲胜，暂署苹婆作荔奴。
向月吹弹铿碎玉，入云歌字贯明珠。帘间定有中丞按，布鼓雷门许过无。
笑蹙长蛾熨齿酸，酒阑常记手掺掺。车边碧树垂朱颗，谁为天涯寄合欢。
四月春蚕已剥绵，困人风日嫁人天。不知织就鸳鸯锦，废却如花几夜眠。
小屏低榻浣衣家，几度论心掩碧纱。此日踏歌门外过，墙头认得刺桐花。
绿珠歌篴截秋云，月皎霜高乍破唇。吹动客肠幽怨事，却凭风寄桂堂人。
本为无聊借酒浇，酒边情况更无聊。不知怅望缘何事，但觉欢情日渐消。
扫眉才子女相如，旧掌芸香四库书。一著练裙抛画裤，便辞金屋住茅庐。
桑麻僻处莺花断，丝竹停来姊妹疏。还识劈笺江令否，望仙回望一唏嘘。
唤人回枕坠瑶簪，被底炉香未许探。獭髓有痕留我舐，鸡香微螫代伊含。
愁看西子心长捧，冷透荀郎体自堪。病退只宜清减是，尚嫌双颊似轻酖。
朱栏倒影入沦涟，片石疏花位置妍。花外小楼堆烛泪，柳边低舫载茶烟。
绿窗莺度幽堪画，绮阁人登望若仙。应榜卧轩为六忆，银墙粘遍薛涛笺。
古今万妙真无穷，飞走动植皆化工。葡萄杨柳几千卉，尧夫老眼观物中。
蒙泉学士燕山杰，平生邵学王天悦。白头一睹甘州英，老痒欲搔搔未得。
濡毫大叫扫不停，墨花一放三千城。须臾万纸各飞动，累累总是皇极精。
相马无将九方处，不向骊黄论形似。要知花柳过前川，閒弄程家真意思。
神龙妙用应天上，十雨五风时一吟。能潜能跃公知否，影对寒湫笑不禁。
古今物物疑相似，一体乾坤到几人。笑把天峰秋色看，万红何片不同真。
春暖秋凉自不难，梅花何爱雪边看。自知不及尧夫老，今日梁塘是大寒。
何闻謦欬不羹墙，曾与忘忧树北堂。留得孤儿千古泪，不知忧在几时忘。
何处空堂梦欲残，白头片萼偶相看。可胜精卫无穷恨，沧海填乾泪也乾。
狂谬无端似病风，少年此处几人同。如今万事消磨尽，甘做乾坤一病翁。
泽国晴曛散晓寒，名园临眺旅怀宽。堂开绿野红尘隔，路入丹崖紫气蟠。
林外溪流通沆漭，台前树色倚巑岏。主人正系苍生望，未拟东山卧谢安。
霁月中天见绛河，黄流满地漾金波。荒陂野火兼渔火，短棹吴歌杂楚歌。
去雁已连家信杳，闲鸥岂识客愁多。江南二月花如海，独负归期奈尔何。
绣茵睡起饱溪鲜，半卧闲庭日静前。忆在牡丹花下见，双睛一线午晴天。
天东日出天西入，万里虬鳞散原隰。日东之僧度海来，袖里江山云气湿。
愿乘云气朝帝乡，大千世界观毫芒。却骑黄鹄过三岛，别后扶桑枝叶老。
高堂晓起山水入，古色惨淡神灵集。望中冥冥云气深，秖恐春衣坐来湿。
江风吹雨百花飞，早晚持竿吾得归。身在江南图画里，令人却忆米元晖。
江风摇柳云冥冥，小艚钓归潮满汀。卖鱼得钱共秋酌，白酒船头青瓦瓶。
樵青劝酒渔童舞，击瓯唱歌无曲谱。船前野鸭莫惊飞，我有竹弓不射汝。
赤体三挝渔阳曲，满殿宾僚看不足。一腔怨气向谁鸣，昂头欲作山锋触。
至今閒步邺城隈，伐鼓犹同金石哀。山膏善骂何多事，到底斯人是杀才。
天上祖龙狂似虎，伏莽英雄气不吐。博浪沙中一椎来，逐鹿奇人俱鼓舞。
大索五日杳无踪，毕竟存身智在胸。遥知易水荆卿剑，地下犹应作怒锋。
碧汉迢迢一舰横，卢敖棹臂禦风行。广场再演修罗剧，扳倒天河洗甲兵。
搜奇直上郁岧峣，何异巢居落木标。星窦几湾开石屋，雷坛半壁驾飞桥。
到来便觉尘心尽，坐久全令暑气消。一自挂冠甘遁后，旁人误作楚魂招。
落红飞絮半沾泥，别意年年客里题。欲唱渭城江雨暮，阳关只在秣陵西。
河阳老将惯登坛，见说天山战垒残。六郡于今年少在，谁将尺组系呼韩。
浮空海岛隔尘寰，岛上真人握大还。夜半天鸡鸣日出，遥闻金佩晓珊珊。
芳园草树郁芊绵，雨过千峰紫翠悬。春事祇今看又半，风光莫惜杖头钱。
雨霁长江曳练明，烟云岛树暮天横。不堪引领孤鸿断，愁听笙簧谷口声。
碧落风清夜气寒，鸡人晓报漏声残。九天日月浮双阙，万国车书萃百官。
香散御炉钟欲定，诏传金马墨初乾。朝回闲忆千年事，惟有明良唱和难。
晨立遥闻过羽翰，一茎柔欲上阑干。美人抱艳因何暮，鸿鹄为心亦是丹。
相对老予惭鬓色，共将秋思入云端。垂情不怯清霜重，娇拟淩风舞七盘。
白头吟谱绝凄清，半入空虚半入苹。不怕聪明招嫉妒，阿谁红豆赠卿卿。
九叶扬朱起大川，南都灵气未为偏。中原拨乱三千甲，反距兴王二百年。
白水午风高欲雨，赭阳春草绿生烟。赤符亦似皆神物，岂有沱河不必船。
青山行访到螺山，树拥危楼昼不关。供奉放来随处所，神仙流落在人间。
岂徒正殿惊番使，实有微辞讽玉环。我亦牢骚托诗酒，肯骑鲸背一吟閒。
澹烟香暗绮纨繁，十里江边漠漠村。桥断欲寒孤冢夜，月明空照美人魂。
秋天雨露深南国，野老生涯识汉恩。莫问昌华旧歌舞，六朝宫粉共黄昏。
画谋已去莲花幕，歌舞空飞蛱蝶裙。欲定中原凭一力，遂令垓下散千军。
灰沉渭水馀烽火，树暗江东又暮云。韩信智仍烹走狗，西风人立也怜君。
小雨昨宵听已歇，当檐清响又飔飔。丹心在抱难舒展，碧袂临风易见知。
水气昼阴肥石藓，烟痕秋静逗花篱。多情垂落为书用，却待何人解赠诗。
长堤随步引行车，四望春光接晓沙。细雨绿匀千亩麦，好风红展万丛花。
政疏抚字颜徒厚，兴落林庐念转赊。何日吾民憔悴解，空惭岁月属官家。
昔年道路曾倾盖，今日过逢是故知。身在病中君屡枉，道从旴上我何疑。
天机浩浩言难尽，行色匆匆兴未移。此去应知桃李满，春风京口已离披。
百云呵护自虞黄，神峡嵯峨接大荒。南尽海门浮日月，北回天阙下鸾凰。
祥光缭绕神仙窟，虹气曣㬈宝玉藏。何日登高还欲赋，金门将进乞归章。
仙李人间亦武林，朱明白下故来心。实来虚返谁知得，寄语莲池共赏音。
田野萧条处处同，断蓬枯草逐秋风。愁闻富屋仓庚罄，忍见贫家杼轴空。
啜泣暵乾嗟莫及，熟筹拯救计安从。逢人便说闾阎苦，惆怅长吟大小东。
逸品无如秋海棠，别施颜色绝常妆。叶将满掌偏无俗，花自飞仙不为香。
雨过殷红开冉冉，霜疏醉粉静庄庄。溪山素女嫣然笑，岂羡春宫锦瑟行。
偶翻琴韵感清尘，楚水吴山未易论。细雨春城杏花落，轻风南陌柳条新。
人间不觉周为蝶，心短毋烦路问津。半幅潇湘寒食尽，十千酤酒忍辞频。
几年不见长安月，重见长安月色光。宫瓦碧滋新治第，冠簪华对旧为郎。
异时欢笑疏砧外，何处歌声白雁乡。为买元膏晞短发，清朝鹓鹭好相将。
天借澄秋濯画图，担泉醉月碧山隅。若为娥素招清友，不觉冰轮映大夫。
蟾影流于萝薜碎，涛声和入广寒孤。团团也是寒松色，故扫长空倒玉壶。
每诵新诗泪满裾，百千期许扫云馀。闻鸡遂作兴朝祟，接淅空留拜阙书。
白发思君寒入梦，绿槐问友起烹鱼。连天烽火逾三月，拔剑歌来不可居。
明眸皓齿发纤歌，醉眼看花奈乐何。红粉十年犹似玉，黄粱一梦已残柯。
江边击楫追鸿雁，湖上裁衣忆芰荷。不听山阳夜中笛，谁知司马泪痕多。
名山长瞰鉴江楼，佳气青葱结一丘。自荷先朝深雨露，可堪今日抚松楸。
碑留宿草终天恨，风度啼乌入暮愁。八十五龄肋力竭，有怀明发未能休。
开缄字字见情真，伏枕犹能忆老亲。本为江山淹作客，却令风月待归人。
浮邱洞口穷双目，穗石坛边寄一身。闻道白莲娇欲语，始知吾社未全贫。
一入名山海宇宽，故人清夜此追欢。閒来杖屦林为藉，兴远烟霞箨是冠。
百道飞泉风更急，满庭残叶夏偏寒。天街月色凉何限，七十峰头枕上看。
浩荡春流没岸沙，停桡上宿羽人家。云间宝刹三清界，洞口碧桃千树花。
虚阁坐馀神顿爽，危栏倚遍兴犹赊。长空薄晚雨新歇，烂熳晴光映彩霞。
窗悬石溜径浮沙，洞里神仙别有家。玄圃开云深种玉，丹崖向日更移花。
天垂碧野千峰绕，路隔红尘一水赊。昨夜殷雷送山雨，半溪新涨浸红霞。
一山风月老江南，古俗时情已历谙。傍柳过川行独一，举杯邀月影成三。
新诗此日劳频寄，旧事何年一共谈。争谓白头成潦倒，万钓谁信力犹堪。
文会京华远结朋，一心忠告愧何能。日从闹市旁耽读，夜向邻家隙借灯。
顾我老琴纹少漆，任人方竹杖无棱。宦情萧索投闲早，遥拟随山拽瘦藤。
斋房寂寂篆烟微，忽有泥金叩竹扉。一日看花倾白下，千秋奕叶振乌衣。
弹将流水方成是，刖后连城始悟稀。最好鹿鸣歌宴罢，莫教恬澹与心违。
镜里蛾眉叹不逢，承恩今际易为容。一毛吾自先惭凤，五彩而宁仅似龙。
阿阁纷惊初日拥，钟山瞥见庆云从。莫矜家世青箱业，剩有余忠报九重。
垂纶露水骈睛泣，贯柳鳊鱼缩项来。烟火厨头汤作沫，江湖事往雪成堆。
都门三纪挹风流，想见今来雪满头。云里忽传鸿雁札，山中近隔薜萝秋。
怀人仲举应悬榻，傲世元龙自倚楼。闻道枌榆新结社，追随无计觅扁舟。
磨不多时染未乾，邺都宫殿几回残。题名自是西园客，不必重镌汉建安。
江城暝色静柴扉，游子冬残怅未归。过雁夜分犹共逐，飘蓬天末故相依。
壮心久客羞弹铗，高义今谁为解衣。酒罢出门俱勿叹，古今奇士遇全稀。
蓟门握手自何年，白下重逢话旧缘。共以萍踪怜去住，即看岐路异风烟。
三山暂驻朝天舄，五岭还浮下濑船。南北干戈犹未定，迟君铜柱勒燕然。
旧游先达重文林，底事如君叹陆沉。海岛此时闻薤露，夜台何处梦商霖。
龟趺积雨新苔长，马鬣西风宿草深。为此衰词吊存没，愧无佳句重南金。
为官閒似住山人，秋水秋云老此身。一镜独怜潘岳瘦，千金难买马卿贫。
天涯落叶惊残梦，城外西风起暗尘。试问文林诸社友，几时同探武陵春。
奔走卑官岁再更，江湖偏重别离情。逢君怒骂为知己，顾我摧颓负此生。
细雨灯花销午夜，青山诗思绕孤城。自惭不是临邛令，潦倒安能重长卿。
翼翼丘亭倚涧濆，亭前草树涧前云。西南正据琅琊胜，今古难追六一文。
客散依然禽鸟乐，山空独有水泉闻。苍头白发聊能醉，不是当时旧使君。
老淹牧圉敢言清，祗觉驱驰负此生。流水宦情秋澹薄，碧山归梦夜分明。
从前交谊谁能重，眼底才名子不轻。珍重新图先到我，淡烟疏树不胜情。
千年古洞谁开辟，造化原无斧凿痕。石上藤萝悬涧阔，林间花影拂栏干。
纸窗梦觉浑生白，午夜风清不计寒。更喜高怀彭泽宰，携琴分赋碧云端。
鸡足山中旧草堂，名闻海内震诸方。如今老眼青尤白，曩昔风流卷欲藏。
没脚马曾跨宇宙，无弦琴岂别宫商。明年不负衡山约，到此忘机欲歇狂。
十载荷衣多远游，孤城薄暮自维舟。烟飞水面全笼树，月落潭心不碍流。
坐久空闻风撼石，更阑无语被蒙头。个中消息如何会，鸥鸟忘机最好俦。
层峦峭壁好摩天，四面云峰断复连。夏帝碑藏虫篆古，寅宾日出海边悬。
遥看峻岭应回雁，欲过危桥去会仙。千载犹闻黄独美，几人能继懒残禅。
烟中流水晓潺潺，扬子津头雨一湾。沾袖成斑皆客泪，隔江如黛是家山。
欲探子母羞钱箧，未卜雌雄泣剑环。寄语吴郎三玉树，莫因裘敝笑人还。
白头田父出当年，寺下江深水拍天。沧海自从成陆后，禅宫渐与月宫连。
扬州西望隔沧波，花下楼台月下歌。好借清光骑鹤去，买将红袖斗嫦娥。
江上浮岚半有无，轻烟淡荡月模糊。彭郎隔水休相唤，别是人间一小姑。
千顷寒波看月生，半江微暗半江明。山僧手种门前树，记得潮痕与树平。
东山昔伴谢公游，一曲能倾十二楼。今夜佛灯禅榻畔，路傍相逐按梁州。
仙侣相携醉玉缸，暮山浮黛水淙淙。何人不赏中秋闰，几度能逢八月双。
云里闻歌声隔寺，花间吹笛手临窗。芙蓉泣露红芳早，欲寄佳人奈涉江。
如海侯门路不通，溪流寂寂雾蒙蒙。谁家客许花间入，何处樽能月下空。
敲散彩云钟隔水，吹残玉漏笛临风。南楼酒伴东山侣，半忆庾公半谢公。
香从云外月中裁，检点幽芳细细开。始信主人贪佞佛，却从金粟觅如来。
杖藜不复渡星桥，一室如冰倍泬寥。有酒有诗思老友，无灯无月渡元宵。
戏驱老腕斗春妍，树色山光忽满笺。兴剧笔狂风日好，乍晴乍雨养花天。
窗明几净墨花开，曾战山阴笔阵来。多谢瘦羊贤博士，却将羊肉数斤回。
幽栖用拙道常存，不向桃花再问源。春色满园关得住，何须白昼掩柴门。
数椽遥寄楚江头，回首乡关忆旧游。明月疏砧吴苑夕，落霞孤鹜淀湖秋。
贾生未遂陈三策，平子何须咏四愁。想见莼鲈高兴在，客窗应好问归舟。
先生懒逐世浮沈，高卧吴山万玉林。醉赏风霜摇落景，静窥天地发生心。
影横疏箔诗先就，香扑晴窗帖漫临。我欲放舟乘好兴，老逋仙迹拟同寻。
昨日吟诗送春去，今日吟诗送客回。春去定知明岁到，客回未卜几时来。
悠悠浮世黄金重，忽忽流光白发催。芳草阶前红芍药，分明笑我独衔杯。
节过重阳又三九，盆栽秋菊正开花。杯盘冷淡还须赏，时序蹉跎岂足嗟。
浊酒白衣能自送，狂风乌帽不容斜。陶翁故事苏翁兴，随处风光共物华。
春晴催我上层城，望望金山入杳冥。树影连云孤鸟没，涛声撼地万鼍鸣。
乘槎嗟我头先白，送酒怜君眼独青。博陆旧祠还在否，也应宿莽语猩猩。
第一江山第一楼，年来频得纵清游。盘云苍隼如相识，煮茗缁衣苦欲留。
笔底风云摇海岳，壶中日月送春秋。古今多少登临者，何事哀吟动客愁。
闻说迁居又向东，书来何处觅仙踪。也知一径黄尘里，可拟三山碧海中。
对客挥毫办文字，呼僮拥彗扫苓通。讲堂好作同年会，嗟我风前一断鸿。
稽山镜水毓诗僧，一让应堪敌四灵。綵笔辉辉扶佛日，紫衣落落验缁星。
天晴蜃气连沧海，夜静鲸音彻洞庭。且咏白云三万顷，绝胜倾耳听风铃。
闻君清誉识君迟，心逐西江日夜驰。使者一椷传妙句，老夫再拜享多仪。
金茎玉露天然味，水碧空青物外奇。念我旧巢痕迹在，丁香花下振幽思。
先生昂藏海鹤姿，家傍长房石墨池。丹经绿帙启真词，鍊形服饵紫桂枝。
句曲金门玉板墀，参天兰桂纷葳蕤。阶前玉树谁白眉，有客天禄夜燃藜。
宫锦襕斑彩服嬉，金茎一勺甘如饴。沆瀣还添四蕊卮，排烟夭矫欢相持。
朝游帝阙暮江蓠，骑乘云气驾虬螭。天门郁蔼乐无期，顾纡阳辔日东驰。
生死茫茫未可知，九原一去负深期。偶看书札伤前事，细读新诗感昔时。
春雨兰苕空有恨，秋风玉树不胜悲。向来哀乐真成梦，三尺空令著刻词。
力期科第继前人，岂料青云志莫伸。白日悲风来万里，故乡凶问及三春。
青山雨冷封黄壤，旧馆灯残掩素尘。可柰双亲成永诀，空馀涕泪洒衣巾。
忆昔垂髫见我初，英英气宇陋童乌。谁知白玉楼徵记，遽使丹山凤失雏。
讣入庭闱深慨惜，诗传朝野共嗟吁。何由高擘匡庐石，为勒遗文立墓隅。
芙蓉摇落寄何迟，远道犹涵玉露滋。山绕穆陵秋矗矗，月明浉水夜离离。
翻经台畔一灯寂，挝鼓楼前双杵悲。无奈西风吹病骨，因君将赋五游诗。
一舸南归鬓欲华，买山湖上卧烟霞。尊知北海应多酒，园拟东陵亦种瓜。
丹壑泉舂云碓药，橘林风扫石床花。传家自与邻翁异，只说藏书有五车。
芙蓉湾口绿阴斜，吹笛何人隔彩霞。惊起沙头双翠羽，衔鱼飞上刺桐花。
宝网金幢变劫灰，瞿昙寺里尽蒿莱。鸟窠无树山夔泣，不见谈禅太傅来。
荷锄耕叟饷蒸梨，家在官塘九曲西。白发强谈兵后事，眼枯无泪向人啼。
槁木形骸百念灰，溪猿野鹤若相猜。闲门独掩青松雨，笑口逢人亦懒开。
三月皇州送佩珂，柳花吹雪满官河。纵令渭水深千尺，不似阳关别泪多。
稻满秋田水满汀，黄芦风急度寒声。太平江海无缯缴，不用呼奴夜打更。
振鬛长鸣产月支，玉关风急贡来时。五花狮子真龙种，赐出黄门不敢骑。
树色苍凉晓欲迷，石门初入鹧鸪啼。桃花不隔秦人路，流出红云水涨溪。
晚来幽独恐伤神，相送柴门月色新。卜筑应同蒋诩径，名家莫出杜陵人。
侍臣缓步归青琐，鸣玉朝来散紫宸。南极一星朝北斗，勿云江汉有垂纶。
南宫建礼趋庭日，北阙承恩奉使时。潞渚晓行垂柳径，鄱阳秋思碧梧枝。
传家节操闻鸾掖，华国文章出凤池。回首五云天咫尺，泰阶平处是昌期。
洲边新水到渔矶，路上轻风扬酒旗。短短荷根难结藕，青青柳色易成丝。
鹍弦鹤笛遥相和，银烛金尊晚并移。低唱竹枝云雾里，免教明月妒娥眉。
蹇蹇宗臣起海涯，荆州南去为谁家。鼓鼙尘里青骡远，鹰隼风前紫燕斜。
揭日声华垂宇宙，格天英采在云霞。十年旧路生秋草，长忆寒梅绕树花。
西围地切凤凰台，飞盖追随绮席开。烟火尽从孤鸟去，笙箫如逐六鳌来。
云移钟阜当诗案，月出秦淮映酒杯。步履东风归路杳，巡檐相待有疏梅。
东流之外西日微，羲和叠送将安归。江中淘河嚇飞燕，天上浮云如白衣。
即事非今亦非古，暂时相赏莫相违。因知贫病人须弃，独立苍茫自咏诗。
隔花相见两徘徊，荡桨低头笑不来。双栖白鹭忽惊起，遥见浮萍一道开。
小小茅斋傍樾开，壶山流影入书台。翠涛摇动清风起，疑是云庄逸老来。
琼州南去海冥冥，婺女垂光应地灵。洞入朱耶泷水白，山蟠黎母瘴烟青。
邮炊每食桄榔面，蛮赋多输翡翠翎。定有远人歌善治，风谣纪德重镌铭。
荷花荡西湖水深，上有兰若当高岑。客吟时见猿鸟下，僧定不闻钟磬音。
雨香秋林橘子熟，云落空涧棠梨阴。闲来扫石坐竹里，静与山人论素心。
羽仙飞佩晓泠风，禅子金襕映日红。共祝太平朝帝阙，蓬莱兜率五云中。
少微山下万松青，铁笛携将过水亭。吟得竹枝新有谱，秋风吹与老龙听。
晓宴皇姑拜上家，金钱满赐橐驼车。黄门前道飞鞚过，貂帽斜簪利市花。
振鬣长鸣产月支，玉关风急贡来时。五花狮子真龙种，赐出黄门不敢骑。
开遍溪头巨胜花，雪精双引紫云车。忽传青鸟催春宴，烂醉金桃阿母家。
锦貂公子跃龙媒，不怕金吾夜漏催。阿刺声高檀板急，棕毛别殿宴春回。
海上云霞明绣斧，人间奎壁焕图书。中兴近报王师捷，征诏行看下玉除。
江山表里自称雄，春入园陵惨淡中。云断苍梧攀翠竹，天回碣石掩金宫。
椷縢国史勋华录，祭奠工歌社稷功。率土谁能忘帝力，不堪松柏起悲风。
松楸郁郁锁崔嵬，寂寞春山帐殿开。鸾辂恍从霄汉下，龙宫深注夜涛回。
虚疑银海群凫浴，无复瑶池八骏来。六载垂衣歌圣泽，攀髯何限鼎湖哀。
靺韐初传吉日篇，雨师先为肃氛烟。陈钲晓出长安道，表貉春临大漠田。
上巳莺花深驻辇，中坚虎旅细鸣鞭。皇风穆穆乾灵畅，磬石今看巩万年。
夹道戈旗耀日开，蒐兵振旅自天裁。翠华乍转欢声合，黄钺初挥凯奏来。
虎踞九关雄雪碛，龙骧千骑集云台。从知庙略归神武，独愧长杨羽猎才。
花发梁园载酒随，交情惟有鲍君知。故人独佩苍精剑，恋阙犹瞻赤羽旗。
台上白云论往事，天涯芳草问前期。陪京亦是登临地，华省从容一赋诗。
高斋犹复苦炎蒸，挥麈词人集五陵。秋色暗零金掌露，月华清湛玉壶冰。
浪传织女河边渡，谁问仙槎海上乘。取醉不知更漏永，松门归对一窗灯。
二十年来忆旧欢，相逢斗酒醉长安。尊前华发流光易，陌上骊歌别路难。
江月遥分鳷鹊观，宫云不散鵔鸃冠。到来绵蕞开王会，剑佩声中拥汉官。
文章如锦一毡寒，服食谁传九转丹。忆醉紫阳山月下，故园此夜对谁看。
匹马踟蹰度石桥，寒沙古木共萧萧。总缘国士恩难报，留得英雄恨未销。
千年气节未沉沦，自许孤忠愧后人。报主若论恩厚薄，似君犹是二心臣。
高楼银烛夜欢残，一曲琵琶月下弹。拍遍弦声人莫会，自将红袖障春寒。
晚妆灯火炤楼新，重奏妍词唱未匀。遮莫帘空扉已阖，隔墙犹有听歌人。
岂信人间有列星，天移北斗下南溟。望先及塔摹孤影，削不成峰笑五丁。
返照入波垂列宿，密云扶雾点高形。皇舆碧落通呼吸，何日登临勒短铭。
举头问月月无辞，俯首衔杯有所思。棘院观光群射策，茅斋刻影独吟诗。
入秋欲养身丰羽，试酒先将面点朱。今夕桂条凭折尽，来科留取最高枝。
半载封章两度颁，主恩深注再迁官。藩参既领一州易，都宪重兼百政难。
财赋东南民力困，祖宗根本地方宽。拳拳付托为兵食，计拙谋疏寝未安。
抱闷休閒宦况微，白头亲在久相违。后生稚子今应长，旧识老翁半已非。
山蕨每怀三月美，海鳌常记四时肥。逢人莫话归来日，未语先沾泪满衣。
旸谷风来力尚微，海棠花已映荆扉。雷鸣地角宣春令，日浴波心散晓晖。
啼血鹃寒还树叫，寻香蜂倦绕林飞。渔翁独起观天色，收拾丝纶趁早归。
老来肌骨怕寒侵，无夜家园不上心。万里路行经半载，一封书到值千金。
抗颜璧水知无补，营老菟裘念愈深。预报吾儿扫门径，乞骸早晚便投簪。
乞得残形返故丘，满江明月送归舟。百年事业随身老，三岛烟霞入梦稠。
花下自吟移短榻，海中相伴有驯鸥。春田鸭粟家尝酝，长醉无人笑白头。
脱却樊笼得自繇，家园万里望琼州。花看晚节添幽兴，人忆同时觅旧游。
一枕黑甜山舍午，半樽白泼水亭秋。归来已定栖身计，独愧君恩未尽酬。
枉尺何劳计直寻，一官尝抱旧儒巾。时当岁晏芳心歇，风入高秋病骨侵。
圣主独怜章累上，列卿同赆酒频斟。投簪莫讶归来早，倦鸟惟应恋故林。
卜筑葫芦境最幽，竹篱茅舍似荑莤。身多暇日琴随鹤，意得当年剑换牛。
泉石愿依山作主，簪缨不羡世封侯。头因无事齐齐白，直是罗浮隐者流。
庶长声华动炎汉，纨扇新裁素挥翰。玉骨珑璁气清彻，金花照映光凌乱。
明月才看生海隅，凉飔飒飒透轻裾。四边幸乃烽尘少，愿为炎威一扫除。
平生本质今如此，老去未能污一毫。俯仰仲尼磨不磷，百年天地鬓萧骚。
君向江郎看石来，冯家池上复登台。奇踪漫谓星辰陨，秀色还从雨露培。
杖者几须梧竹制，仙家衣是薜萝裁。若教移置钟山下，何处金声更赋台。
长桥月白似垂虹，倚棹愁听落木风。遥想三蜚山下客，竹林尊酒与谁同。
黄金柳色及春回，云散朝歌睥睨开。马上春愁消不尽，太行一片自西来。
青笼携来荔子丹，小姬剥出水晶寒。一餐已解文园渴，不羡仙人承露盘。
杰阁凌空入紫烟，星辰森护列檐前。鸟飞天外千山尽，一眺乾坤俯八埏。
金马词臣出案章，手开灵境日徜徉。春风烂漫开桃李，绝胜当年绿野堂。
仙翁炼得九真成，异域珊瑚海上擎。井冽尚甘遗甃在，涓涓犹许汲深清。
太史藏书开石室，超然云构傍丹邱。追思雅颂成周日，海内争誇共唱酬。
真人上界骖鸾去，双舄曾遗向此山。莫道阜乡非昔日，蓬莱清浅又人间。
罗浮山下是朱明，一入朱明紫气生。羽景洞中开日月，玉笙吹送隔林声。
缥缈云中若有声，恍疑王子学吹笙。孤亭寂寞浮舄畔，千载犹传伊洛名。
浩歌天地自何年，幽敞高轩紫翠边。五月林塘梅雨过，香风先动一池莲。
厓海波涛万派流，宋家曾此覆王舟。君臣空切强元齿，天地谁堪社稷忧。
春尽杜鹃犹迸血，时来社鼠亦深谋。悠悠易代成悲感，慷慨还怜国士愁。
缥缈飞楼凌紫烟，水光山色自年年。月明笙鹤群仙过，云锁朱明一洞天。
烟郊立马独踌躇，去国身悲万里馀。燕市春光何日醉，潞河杨柳病中舒。
高台寂寞曾招骏，沧海归来拟钓鱼。谁向周南叹留滞，风尘一望正愁予。
北固斜临铁瓮城，南徐烟树望中平。山横海气诸陵色，江咽寒潮万里声。
书断梁碑无旧迹，寺荒吴构尚初名。不须更说兴亡事，满目云霞无限情。
春来闻尔客长安，尺素空传欲见难。此日风尘欣把袂，明时词赋独登坛。
吟边景物年华暮，战后河山暝色寒。官拙自伤寥落久，故人犹为罄交欢。
宝殿秋高绀殿成，忽传三秀向秋荣。璚枝乍捧慈云出，玉朵遥分慧日明。
色借菩提光烨烨，瑞开仙掌露盈盈。怪来龙象经行处，紫气氤氲拂院清。
葛洪丹井久芜没，浮邱羽人不可攀。万里冥搜待仙吏，千秋灵迹出人间。
地开玄圃非凡界，客是蓬莱最上班。独立池台挹遗韵，天风吹鬓放歌还。
苍龙夕挂千寻影，彩凤朝闻十里音。月夜风朝我曾见，太湖石畔藓痕深。
罗浮梦断夜窗虚，一曲焦桐乐有馀。从此南枝消息到，梅花如雪遍庭除。
沧洲深处独依依，觅食秋原饱即归。尘世小儿偏害物，等閒休向五陵飞。
四面芙蓉插天表，千岁乔松青正好。落花流水景中人，石径迂纡车马少。
茅堂八柱盘其间，璚窗大敞门不关。蜡烛宵然腾绛燄，珠帘暮捲对南山。
南山有月明于镜，主人心事澄波净。回头看月看不休，古月今人那有定。
月兮远看如朦胧，近看岂异水晶宫。我愿我心同此月，绝无纤翳存胸中。
独上高城力未衰，西风吹老桂花枝。山回薄暝牛归后，江变新寒雁过时。
砧杵几家声断续，帆樯两岸影参差。英雄自古知多少，老得身闲计亦奇。
国难仓惶细语笺，危城落日大江边。干戈一胆公生死，涕泪千年尚简篇。
家里识绦如有妇，波心抱印若无渊。烧香洗手重新录，飒觉英灵笔研前。
长忆郊斋傍紫垣，禁城春色正氛氲。龙舆欲下千官肃，凤纛徐移万骑奔。
银汉云收微有影，瑶台月转淡无痕。留都散局今叨窃，不及严趋向帝阍。
汉柳秦沟潞水春，长安依旧小郎新。风云漫属僧繇壁，蹊径空回季路津。
陌上标旂斜度雨，里中车马暗生尘。羁怀未问刘蕡事，且向中原寄此身。
春晴昨日赴花期，妒雨狂风负所私。白塔祠前云影敛，黄金台上鸟声悲。
客愁不散西山雪，乡梦虚钻北海龟。壮志凭君坚似石，十年献赋未应迟。
石楔萦回落木阴，朝朝云拥旧祠林。金莲朱橘千年事，绮阁丹楹万古心。
载酒谁知春梦杳，登堂徒见野花深。眉山琼海今还在，烟外秋风鸟自吟。
岩树崚嶒起石台，临流飞槛向人开。青萝垂蔓云间出，彩鹢抟风江上回。
醉后黄昏瞻斗色，梦回清夜识珠胎。呼僧细问东坡事，漫道浮生有去来。
邯郸道上吕公堂，古木萧萧秋气凉。葛檗有人歌白纻，丛台无事说黄粱。
物情祇作游谈柄，世路空悲傀儡场。清昼梦中惭未醒，凤楼鸡店正茫茫。
携酒中峰不厌高，腾空直与白云翱。诸天脚下皆萝薜，四海眶中一羽毛。
谷静岩虚心转寂，鸟啼人醉兴偏豪。蓬莱可到今能到，鼍鼓西风起六鳌。
层岩细雨岚光散，空洞微风草木幽。沧海浪痕生紫藓，青山蜃气结朱楼。
千年陵谷何多改，此日登临且共酬。黄鹤不知芳树晚，双双犹傍旧矶头。
看山不厌到临溪，忽枉仙凫为指迷。千里桑麻方复业，百年桃李已成蹊。
胡公祠下莺声啭，陆令堂前柳色齐。行客匆匆未能纪，林花处处自为题。
千年石洞空苔藓，不见当时洞里人。百尺岩花摇碧落，几条烟柳绝红尘。
已知世上还醒少，莫怪山中打睡频。细检断碑愁注目，贞元徒识守藩臣。
翠壁崚嶒五岳连，恍疑仙掌出扶天。回环遥镇千溟浪，叆叇长浪百瑞烟。
似鼓群山来北拱，已标奇甸正南悬。阳春雅调应相续，俊羽清商起太原。
本来正气参天地，正气如公信可参。九死孤忠能悟主，一生奇节在惩贪。
已闻吴下称为母，几见朝中果是男。蝉翼介轮何事重，对公衾影欲无惭。
会阳文治壮兹台，望起奎光彻上台。岂谓胜形勤百姓，应知良牧达三才。
岘颠唯有思羊去，河内岂无借寇回。往事浮屠人已去，南宗卢教自今开。
路断天涯得少停，楼船箫鼓日逢迎。三更挂席渺沧海，二月乘槎老使星。
春气暖如帷下卧，潮声细入寝边听。寒装顿喜充行箧，依旧悬车菽水亭。
闻道青山耻据梧，巾车又到小蓬壶。岩花宿雨红含态，水鸟新晴绿唤雏。
本为登山持蜡屐，更盟观海泛棠舻。春风两袖蒲三尺，归对先生契我无。
江门春景自吾乡，祀罢先生蹑玉阳。剩有春风蓑一领，不妨投足雨如浆。
年来东道主人翁，静似潜龙动亦龙。潇洒不知身透雨，乘风直欲跨崆峒。
春到文昌满县花，御杯高处讲无遮。微茫雨色团倾盖，错认青阳是白沙。
马鬣巍巍久已平，状元空忆旧时名。若无故老慇勤意，徒有慈孙缱绻情。
四顾荒山总阒然，忽开云雾睹青天。伊谁施此回生力，细写荆溪父子贤。
昼锦新从北极回，綵衣犹带上方裁。高堂迭进千秋寿，艺苑群推盖代才。
天阔星文霜剑动，江寒月色夜珠来。追欢次第联花萼，同醉仙人露一杯。
篁溪争羡邵平瓜，更爱桃源树树花。万壑苍松仍老干，千寻玉蕊长新芽。
天台小室还求友，海岛蓬莱却是家。遥望丹崖云起处，今朝犹似赤城霞。
玉树临风芹藻香，堂前争羡锦衣郎。传经指顾家声远，挟策驰驱翰苑场。
千里池边腾骥足，三冬火里慰萤囊。丹书叠下流光远，翠羽斑衣乐未央。
第什连篇酒数杯，故人相送上金台。十年笑我青衣破，一旦惊人白眼开。
献策此时先有兆，贤良无地不生才。梅花折得春消息，聊寄江南驿使回。
秦淮烟月蒋山云，回首金陵隔紫氛。别浦停桡浑不寐，孤城吹笛讵堪闻。
春来花发同高树，岭外鸿归逐旧群。何事人生独惆怅，百年歧路几回分。
一从九鹤归天上，惆怅人间只古祠。断碣藓苔封往迹，空庭松柏见遐姿。
宝炉山在香烟合，金鉴函空夜月欹。荐罢藻蘋秋日暮，寒潮孤棹去迟迟。
攀萝犹觉苧衣单，短壑松阴午亦寒。孤鸟带风来郭外，片云浮雨过江干。
高低远树如烟织，浓淡青山入画看。万里晴空堪眺望，晚来杯酒正交欢。
万古交驰一片尘，每回回首即长颦。终军壮节堆黄土，何用浮名绊此身。
一片花飞减却春，半随流水半随尘。临阶一盏悲春酒，似共东风别有因。
明日池塘是绿阴，池边扶杖欲闲吟。一春酒费知多少，谁乞长安取酒金。
物在人亡无见期，冷猿秋雁不胜悲。天长地久有时尽，此恨绵绵未易衰。
碧天凉冷雁来疏，此后无因寄远书。岐路辛勤终日有，登山临水复何如。
长竿短笠心自如，此翁取适兼取鱼。人间理乱都不管，醉来独笑醒三闾。
日日垂纶坐绿苔，江湖鸥鸟莫相猜。翻嫌白发潘溪者，掷却渔竿牧野来。
肠断春风为玉箫，越山无路水迢迢。床帷半故帘旌断，一点山莹照寂寥。
乌石山高不可跻，梵王楼阁苍云迷。长松落落数千尺，短松亦与悬崖齐。
山中一夜西风作，怒卷涛声泻秋壑。梦回误听蛰龙飞，便欲乘之上寥廓。
薄寒著人秋欲老，粲粲篱花颜色好。露香霜艳散围屏，不肯凋零随百草。
锦袍人是地行仙，林下相依晚节坚。好怀都付一樽酒，醉和陶诗三百篇。
同安烟柳杂晴川，江夏清风十丈莲。此日相思头总白，几时重泛剡溪船。
闻道边关乐事多，前庭蹋鞠后庭歌。不知刁斗声中月，曾照流黄锦上梭。
佽飞拔剑何雄伟，直入龙潭截龙尾。老骨年来化石麟，西郊夜半啼山鬼。
俗眼经过置道傍，良工一见神飞扬。运斤电雷出倏忽，开函波澜生辉光。
龙蟠凤翥风云变，艺苑词场恣鏖战。定价无论十五城，著书已足三千卷。
管城秃尽瘗山丘，黑子临岐泪不收。何似石乡老居士，白头犹拜寿亭侯。
川原缭绕指边城，无限搴帷问俗情。绿野黄云盈稼穑，青山晴日照蜚旌。
萧萧树色侵幨入，冉冉花芳夹道迎。先向五营精简阅，更从千亩课秋成。
龙城千队肃貔貅，简练提防正及秋。欲使郊原无猛虎，早从屯戍买耕牛。
翩翩鸟道冲岚度，历历菁林揽辔游。多少疮痍凭问讯，使君非是漫夷犹。
十年重觏珠江寺，碧玉楼头接太虚。为问楼居诸学士，龙头高会近何如。
跃马从君三十秋，翩翩粉署见风流。岱华自照襄阳席，海色遥凭缥缈楼。
门下群英多鸑鷟，案头瑶草得全牛。暂披贵竹三花树，言采浔江五海榴。
直道自甘乌石乐，春风重整太华游。臬才久擅双龙誉，良冶应传一鹗裘。
执玉庆成周典礼，枞金宠冠汉诸侯。直怜沈约偏多病，送别临风恋衮旒。
西山故宅草离离，留得潇湘绿玉枝。莫怪临风倍惆怅，画中尽是故人诗。
娟娟霜月夜窗虚，隐几看花乐有馀。心事暗香疏影里，平生不作茂陵书。
洛浦仙人绰约姿，凌波尘起袜罗时。何年化作天花起，来散灵山大会期。
轻烟漠漠雨毵毵，风景分明海岳庵。北望房山数千里，如何清兴落江南。
禁苑看花十二年，归来风景总依然。当时寿恺人虽远，喜有槐阴绿满前。
白发东湖一老仙，已乘黄鹤上云烟。至今遗墨留人世，清兴横飞太华颠。
典午山河已夕晖，却寻三径赋旋归。平生心事南山在，不为东篱待白衣。
我别家乡七月秋，相逢故旧更迟留。明朝相忆知何处，遥指蓬山十二楼。
人家隔断水西东，行尽溪桥有路通。岩树今朝全绿遍，夜来曾起落花风。
一别溪头旧钓槎，十年频看凤城花。天恩赐告归来日，不识松萝是我家。
曾夺麻池厌老拳，十年深抱死生冤。石郎亦是英雄客，握手平生不讳言。
强臣欲窃晋山河，万骑西来奈尔何。此日新亭迎候者，侍中不及谢安多。
伴食空居政事堂，死时惟剩一空囊。家中留得苍头在，自鬻身钱办主丧。
嫁女惟愁致客难，君王诏遣共交欢。谁知后日生儿乐，虚授朝廷五品官。
天时人事总堪哀，一妇难当两样灾。报与忧民巡抚使，早骑骢马火星来。
不因洪水为豪民，逼向黄泉送此身。巡抚到来烦说与，一时似我尚多人。
有客回乡赋白驹，怕将薏苡混珍珠。道园稿本君家刻，只载车前百部书。
紫苑雕残百草霜，醉骑海马送宾郎。红娘敲折金钗股，笑对王孙续断腔。
脱却朝衫制芰荷，芙蓉亭上啸还歌。生来骨相知轻贱，长得安闲幸已多。
渡头风急水生波，客路归心向晚多。唤出小舟行不上，隔江无奈雨来何。
明时台谏道俱申，琐闼留朝讽议臣。补衮宣年多志意，探书禹穴旧经纶。
江城日出青山合，海路云生采鹢新。共送晨风来祖席，依依应恋玉为人。
记曾颜色望青霄，此地逢迎斧钺飘。下邑祗传安石在，南中空惜去旌摇。
云连浦树明秋野，水浸江沙落早潮。他日虎丘问耆旧，清时龙德独逍遥。
吾翁雅志重彝伦，九十年间草莽臣。幸附青云推月旦，却教黄壤转精神。
纶綍功名犹是幻，春秋登豆始为真。繇来戴德轻环草，愿早鹏飞翊圣人。
将军久矣拥楼船，天子垂衣问海边。已信两疆归锁钥，更怜孤岛净风烟。
龙章遄自云中下，雀印新从肘后悬。此去圣明还拊髀，三山未肯当燕然。
芦花三月正成阴，鸿雁翩翩集禁林。天上传书音是玉，云中系足报为金。
一枝独占抟风远，千仞横飞素影深。莫道朝阳非凤侣，曲江塔上可追寻。
龙飞丙岁绚龙光，腊去春来两斗忙。万户竹声开竹叶，三阳梅岭见梅芳。
忽思椿树音容远，却喜杏坛俎豆香。但愿弟兄频聚首，云仍奕世重羹墙。
新年新日并逢丁，献岁祥光彻夜明。南极敢云私白发，东山何以慰苍生。
云边万国趍金阙，海上一星拱玉衡。衰鬓不禁嵩祝意，长悬宝历际升平。
吾家宗正隐林丘，渭水频加海上筹。己信逋仙笼放鹤，无烦绮圣杖扶鸠。
乌纱头上三朝宠，彩服阶前四世游。更睹五千腾紫气，直从函谷跨青牛。
天南佳气绕甘棠，双凤飞翔集凤冈。大戴繇来推小戴，季方原不负元方。
青雏此日誇金马，白璧它年耀玉堂。曾目天孙云似锦，定知二妙佐虞唐。
高结浮图控上流，金银佳气可全收。八窗笼月三千界，一柱擎天亿万秋。
运起昌黎山斗望，人从岭海凤皇游。王冯自是风云会，欲迈前修祗自修。
龙门久谢山公事，海内犹然仰岁星。击钵无人赓白雪，辞籯有子重青萍。
著书儗绍千秋鉴，从政曾尊六字铭。丹凤来韶应指日，可容鸥鸟狎沙汀。
驿亭红树夕阳舟，十载相逢说旧游。同学故人多擢第，异乡孤客且登楼。
庭前夜合频经雨，江上芙蓉可待秋。会有蛟龙藏璧水，几时云雾起沧洲。
当夫当匠子孙亡，田地荒芜户有粮。昨日迤西蕃使过，尽驱妇女赶牛羊。
多谢天公着意栽，不教妆点艳亭台。无人剪折无人赏，嬴得年年自在开。
不嫌恶雨并乖风，且共山花作伴红。纵在五侯池馆里，可能春去不成空。
老大偏多故里心，一逢佳节一沾襟。谁知此日菖蒲酒，又在山城独自斟。
铜章绾绶墨华明，百里堪言作宰荣。江出新安流过县，山从建德绕为城。
烹鱼比政苛应免，带犊喻人化自行。兴革初然民吏笑，汉庭终说子康名。
黄门旧日读书斋，阶下孤桐手自栽。今日孙枝长百尺，几时仙驭复归来。
一封直上谪荥阳，三径归来菊未荒。白发喜沾新雨露，乌纱犹带旧风霜。
梅梢初月供诗卷，溪上閒云伴钓航。莫谓山林真可乐，徵书还恐下岩廊。
朔风边月蓟门秋，画角呜呜百尺楼。自著戎衣频上策，三年不起别家愁。
锁甲摇华铁戟寒，弢弓插羽上雕鞍。班超自有封侯骨，世业宁论是史官。
风拂胡沙雪作尘，楼头吹角月华新。夜分莫作还乡梦，塞上悲歌半越人。
当时都护静倭奴，将校功高锦绕躯。今日军中思一战，年年马市款单于。
铁桥西去是蓬莱，千树万树琪花开。遥隔彩云闻笑语，王家兄妹踏歌来。
雨过连营月满篷，一声清啸倚秋风。惊波不动江如练，东望扶桑欲挂弓。
淇园春暖龙孙长，抽出仙人绿玉杖。遥天一夕风雨来，森森碧干排云上。
挹露笼烟翠万重，琅玕戛戛紫苔封。迎来曾作并州马，飞去应为葛水龙。
忆昨淩霜楚江曲，劲骨萧疏削寒玉。柏台薇省借清阴，孤芳占尽潇湘绿。
柔条弱草徒纷纷，何可一日无此君。凭将百尺青鸾尾，为扫江湖万顷云。
一帘葵锦烂晴霞，五色丝虹映臂纱。玄药自消头上雪，绛榴谁插鬓边花。
茶烹石鼎从施禁，诗写蛮笺学破邪。不是西山黄石叟，难寻东老地仙家。
两仪会得真铅汞，勘破阴阳妙物机。明月满天秋似水，东风一树柳如丝。
万家赤子庭中泣，半夜青云枕畔飞。雷电若惊龙便起，大施霖雨洗疮痍。
魁星岩面蓬莱境，宰相人间好读书。二十年前戎马地，今看高步玉堂居。
万历四年天洞开，从前未见一人来。我今欲借神仙窟，浪学尧夫日打乖。
曲阿城外草萋萋，匹马东归日正西。乱后客身无可寄，春深乡思转成凄。
愁中燕子惊新社，梦里桃花识旧蹊。莫向行途歌不易，青山茅屋任君栖。
东风仙苑斗芳菲，家在云林屡梦归。河畔草青莺欲语，城南花满蝶初飞。
寒生古院偏多雨，苔没空阶正掩扉。留恋曲池春更好，垂杨终日锁烟霏。
云阳郭外晓氤氲，飞鞚连翩正逐群。天际楚山春易霭，云中江树曙难分。
乡心更值风花暮，旅迹频惊陌草薰。欲向陇头聊驻马，啼莺深处不堪闻。
闻君抱病谢尘踪，归卧乡园绿屿中。水曲更怜藏别岛，花深遍爱隐房栊。
仙芝出地俱成饵，琪树为林半是丛。最忆夜分红烛静，朱帘垂处月朣胧。
征帆眇眇去江滨，千里垂杨暗绿津。乳燕不堪临别酒，落花偏自送离人。
淮阴尚说王孙市，楚水空流故国春。荒戍角声愁暮起，夕阳时节易沾巾。
慨然揽辔出神州，孟博应须让一头。节操久争冰玉洁，贤劳真作帝王休。
人间日暖春偏盎，江水秋清月自流。公暇有诗轻李杜，东风花鸟实深愁。
解组南归荷宠荣，林泉从此乐时清。不闻报晓鸡人唱，秪听催耕布谷鸣。
交友共怜双鬓白，看书自喜寸心明。柏台嬴得声名在，尊酒花前任醉倾。
绣孙犹未识阿翁，翁在山东一马骢。近别荣孙春又夏，相应学语问阿翁。
馆近梅花大树村，葛洪去后几株存。香闻半岭空鸾啸，月挂高枝有鹤翻。
岁暮莫吹江客笛，山寒犹在汝阴园。醉来欲寄游仙梦，一过朱明古洞门。
素餐空费馆人炊，报国无能效拾遗。黑发任从愁里变，丹心忍向闇中亏。
十年宦海惊风浪，千里吴淞忆露葵。怅望云山归未得，且将幽兴寄新辞。
汉苑唐宫世已空，莫将兴废语东风。人间万事皆尘土，一段繁华又梦中。
环桥冠带自辉煌，萟苑当年亦雁行。南阮向谁誇硕果，北窗时见傲羲皇。
宅边市近馀虾菜，溪上田丰足稻粱。垂老渐多文字癖，赋成休问鲁灵光。
一槎荡漾向长安，历尽江山景冱寒。南北阮前人在念，中流独坐月团团。
初昏月隐满天星，市肆纷纭风打萍。能鉴皇天应有眼，林间鸡犬几时宁。
楚江渔父惜回风，千古同归一梦中。岁月不堪人事变，洒吾双泪痛孤松。
深深塔院锁熏风，虚想形容入梦中。当日孤松曾念我，而今我复痛孤松。
萧萧松影远红尘，海宇相关一念真。怅望几年空步履，还从此地一沾巾。
几年欲接上人风，忧世襟怀与我同。看到乾坤终始处，纷纷眼底总成空。
一子耕农二子儒，数犁春雨五车书。主人杯盏微醺后，逸士传中访友于。
丘园步履迥尘埃，一段超然襟抱开。眼底乾坤都是乐，不从此外更安排。
关中高士韩双台，独把功名等草莱。胸次悠然忘物我，聊呼童冠与徘徊。
一世光阴半世终，宜将运数委苍穹。吾心犹有难堪处，老泪哭君是狱中。
静里闲谈古与今，超然物外是胸襟。相逢独有难忘处，夜雨东风一片心。
庐岳于今已劫灰，白云流水尽生埃。荒榛待辟谁堪守，新竹成阴我再来。
绝食自甘同大众，避人何惮走千回。一生一死寻常事，珍重寒溪雪夜杯。
柳路依依白日斜，新巢语燕野人家。旧时姚合题诗兴，次第春风数落花。
金壶漏残霜满屋，鸡鸣喈喈乌尚宿。征夫才起促行装，马为驾鞍车整毂。
鸡罢俄闻鼓角悲，别妇出门双泪垂。妇牵夫袂话归日，愿学鸡鸣不失时。
偶同看竹过林庐，素抱欣从此日舒。浅碧云虚泉落后，孤红霞澹涧芳馀。
放禅时至钟鸣室，施食人回鸟下除。胜地每嫌山水隔，不因乘兴到应疏。
琳馆无尘真福地，门前万竹自青青。丹成井底飞双鸽，桧老坛边布七星。
鹤舞出林朝每见，龙吟归壑夜还听。我来祗为逃秋暑，非是寻仙问道经。
淡淡烟中映夕曛，疏疏石上拂晴云。展图却忆西冈夜，坐听秋声亦有君。
万叠青山万叠云，乱泉流处路微分。岭猿凄断人愁听，只隔烟萝便不闻。
草庵寂寂住城西，寒夜重来乐旧栖。谯鼓无声更漏永，满林残月听乌啼。
一灯长夜佛前明，庭树枝多宿鸟争。野外霜寒人未起，林僧肃肃又经行。
三度来登多景楼，妙高台上始能游。长江如练山如画，独倚阑干笑白头。
结楼曾向万峰间，放鹤归来锡已閒。夕景无多樵唱断，疏钟寒溜绕空山。
领解皇都第一名，猖披归卧旧茅蘅。立锥莫笑无余地，万里江山笔下生。
伥伥暗数少时年，陈迹关心自可怜。杜曲梨花杯上雪，灞陵芳草梦中烟。
前程两袖黄金泪，公案三生白骨禅。老后思量应不悔，衲衣持钵院门前。
春宵花月值千金，爱此花香与月阴。月下花开春寂寂，花羞月色夜沉沉。
杯邀月影临花醉，手弄花枝对月吟。明月易亏花易老，月中莫负赏花心。
青溪何处掩柴关，迢递天涯客未还。杨柳尚连江令宅，楼台应对谢公山。
乌衣冠盖今何似，白下风流尚可攀。遥想旧京行乐地，片帆何日楚云间。
两都作客今怜汝，三楚逢人定忆家。登阁郢云连大别，开门湘水隔长沙。
王孙一笑挥如意，国士相看赠莫邪。狗监悬知能引荐，马卿词赋不须嗟。
骊驹载道何骎骎，飞凫遥下蛮江浔。鸿雁不度牂牱国，虎豹常啼枫树林。
鸣琴仙室白日静，锁印公堂朱夏深。冰蘖肯移清吏节，卉裳须服远人心。
百丈鲸鲵未戢鳞，家家鼾睡大河滨。关心独有天潢客，借箸能回沙碛春。
四野燐交辽海卒，千年泪落楚江臣。孝陵王气忻如昨，且向月明理钓纶。
风动云流镇日閒，非非寄向蠹鱼间。从无奇字烦挥麈，觅得玄珠欲破颜。
腊尽便知冰是水，岩居莫爱画中山。汾阴高士多精语，何日青牛晓度关。
三月河汾剩物华，行行行到献王家。清江云护龙眠稳，碧汉风高雁阵斜。
崎路忘劳因旰食，尘襟乍净有春茶。光仪未许溪桥隔，柳飐青枝梅放花。
牛耳词坛孰与京，留连端为迟行程。几年相忆双鱼赤，一日躬逢四眼明。
错落奚囊刚喜极，咨嗟嫠纬却愁生。全凭一醉浇离绪，到向东人呼酒觥。
事到书空倍可嗟，遣愁惟藉酒杯奢。光天共质心如水，朗日宁防影射沙。
未必三人成市虎，终当一语释弓蛇。唫馀转重平生愧，虚道神羊解触邪。
颠毛频拥雪霜侵，累日牢骚付短唫。未肯酖人款叔子，终怀慈母识曾参。
身当磨蝎宫中老，路向羊肠历后深。却喜蒲团心弗动，尽教山鬼自浮沉。
向道春残卷舌宜，近来岐路更多岐。休论肺腑深三窟，就阅皮毛亦九疑。
好语终嫌鹰眼疾，朴心翻笑虎头痴。铜山自昔无常主，蜃海楼台得几时。
索居何用叹奇穷，涉世真惭老未工。原火空燃非有种，江涛自沸不因风。
忘情那复窥衷甲，炤隐还须藉且铜。读罢骚辞天可问，郁陶深处有神通。
惊涛声息梦粗安，晓起山云下笔端。院静到门欣有客，身轻阅世喜无官。
久邀牛耳修盟好，谁复羊肠畏路难。嗟子风尘能绝俗，新花错落夜唫残。
精气为躯造化功，游魂为变浩无穷。如何谓死为灭尽，反落禅诃断见中。
神化自然称不测，有无不著是真空。莫将空字谩归佛，虚实原于微显同。
披书才暇即焚香，紫气犹寒北斗傍。小院回廊春寂寂，断烟残月共苍苍。
愁看地色连天色，四顾山光接水光。荆树有花兄弟乐，谩将心事话连床。
步作安车布作衣，庭除萱草吐新馡。日长只解翻清梦，不梦南柯梦蝶飞。
墓草青青瘗艳魂，那堪烧艾遍前村。自知远色明君事，薄命何须怨汉元。
一径纡回万竹深，招提隐隐独追寻。溪山是处供青眼，猿鹤他年识素心。
岩陡树枝常倒下，檐虚峰势只平临。客途荏苒春将暮，坐对莺花忆故林。
鸟外青山对酒杯，扁舟系缆独徘徊。烟中津树千重合，天际河流一脉来。
军国远输终易阻，沧溟旧道尚能开。升平共享漕渠利，怪尔迂疏独漫猜。
武夷几度负清游，此日溪头访钓舟。病骨秋深持榼去，好山日晚为诗留。
苍崖天削群峰异，瑶草云迷小洞幽。消息虹桥何足问，人间信此是丹丘。
石厓斗绝力跻攀，直上烟霄缥缈间。树撼秋声遥振谷，云将雨意独还山。
禅宫花草明空色，客路星霜损鬓颜。到此尘怀应暂遣，石泉煮茗对僧閒。
冉冉秋霜鬓脚斜，驻颜何处觅丹砂。去来世界生生话，开落空门岁岁花。
卓锡泉清通地脉，芙蓉峰秀削天葩。山僧莫讶尘容别，白帽青筇迹未赊。
烂熳南枝与北枝，残香落落影离离。多情明月还相照，无赖狂风且莫吹。
纵饮不辞今日醉，算开犹是隔年期。最怜今夜黄昏后，寂寞微吟倚树时。
寒林一夜起霜风，雁不成行散晓空。洲渚有花摇岁月，雪泥无迹辩西东。
天衢杳杳真非远，云路冥冥竟莫通。独把遗文伤阿弟，鹡鸰原上此情同。
三山昂首状魁嵬，虎踞龙蟠萃一台。若跨地灵规贡宇，英才衮衮拔条枚。
笑我经旬惮险巉，感君兹至径茅芟。携来霞岭云千片，散作榕江画一函。
童稚喜迎新杖履，溪山应老旧巾衫。青樽白眼真痴绝，谁识风流老阿咸。
故乡相见泪沾缨，拟话深怀坐彻明。楚国鱼盐风土异，杨家清白子孙成。
极知云梦舒长啸，始恨邯郸失故行。霄汉迢遥江海迥，分明一夜百愁生。
绿苔满地明如锦，共向溪西石阁吟。一掉好风人未散，梦回凉月正沉沉。
客情乡思两相关，况复遭逢兵革间。无罪自投豺虎地，有官难御白乌蛮。
九江源尽双鱼绝，孤骑晨征一剑闲。回首故园归未得，瘴烟寒雨满空山。
恭随使节觏衣裳，私觌仍歌既醉章。麟岫晴云依殿绕，金糊秋爽拂筵光。
未徵雪赋梁园客，已附游诗邺下行。此去乘槎归海外，犹疑远汉露零瀼。
一门种德百年深，同寿堂前杏满林。花雾煖凝丹鼎润，药栏春锁碧窗阴。
披云采术常携鹤，近市悬壶不计金。遥想嘉禾沾惠者，几多人共戴华簪。
归去班衣书锦看，新携赤管下翔鸾。离亭折柳南枝尽，驿路驱车朔雪寒。
春到莺花连海峤，梦回阊阖在云端。东山烟月烦相问，何事栖迟老谢安。
上方台殿倚新晴，曾忆当年此地行。松籁半天惊雨过，竹窗中夜听泉鸣。
黄金未炼丹砂就，青镜先催白发生。欲访旧游还自笑，故山猿鹤肯相迎。
梯航重译会京都，喜见皇风冒海隅。郏鄏万年新定鼎，玉关千里罢飞刍。
匡时有志随群彦，学道无成惜壮图。已遂鹪鹩一枝愿，春风宁羡上林乌。
丞相祠堂一径深，百年宰木尚阴阴。朝端又见新黄阁，天上长悬旧羽林。
祖逖中原应有恨，孔明梁父谩长吟。神州在望空回首，落日青山澹暮岑。
桃花源洞石梁低，间有渔郎此路迷。白鹤归来作人语，苍松种久与云齐。
水深夜壑藏金室，雨过春泥印虎蹄。共说前冈更幽绝，谁能结屋事岩栖。
晓入禅关千里深，上方高处访丛林。行穿萝磴云生屐，笑拂松花露满襟。
华表鹤归千里久，灵湫龙蛰半岩阴。乱离学道嗟迟暮，头白侵寻负壮心。
萍水相逢此识君，天涯踪迹又离群。梦随海月乡心远，愁逐江流客路分。
极浦断鸿惊暮雨，乱山孤骑入寒云。空斋别后门还掩，诗酒何人话夕曛。
皇州莺啭柳条新，客里那堪此送君。归梦不离吴苑月，还家高卧玉峰云。
江村贳酒逢寒食，驿路看山对夕曛。最是临歧分手处，落花离思共纷纷。
偶逢嘉节试同游，古刹黄花九月秋。莲社陶潜应有约，萸囊桓景不须求。
乾坤容我襟怀壮，光景催人岁月流。为问麟经家学在，相期二老绍前修。
琼楼十二秋无声，庞眉书客乘云軿。佩环窅窅不知处，碧鸡啼烟素蟾语。
人间泪作荆花雨，绷雏伊啮夜台旅。白杨酸风吹草花，锦囊馀春散寰宇。
景纯千载留真诀，今日多君笥箧收。筇杖登山凭指点，星盘到处决疑谋。
但存方寸分真假，勿作波涛有忮求。殁即安兮生荷德，于公积庆自悠悠。
转盼春秋五十馀，肌肤不实鬓毛疏。题门咸谓多凡鸟，隆栋岂容采道樗。
诗礼无闻堪太息，带锄映雪好加储。渊明非爱杯中物，挂笏吟诗正勉渠。
展叩先茔百感生，空闻虚谷野禽声。竹梧恍惚羹墙见，霜露应添风木情。
八十春光浑过影，终天遗恨只如酲。式瞻坏土弥㣼切，莫遏双眸泪满膺。
平生节操慕琼瑶，身荷天恩荐治朝。草野幽沉心寂寂，韶华催促鬓萧萧。
逢人惭愧谭廊庙，依柏攀号湿树条。抷土重培劳尔力，临岐分手自今朝。
壮龄此地忆燃藜，矢砺丹心向日葵。短疏暂辞双凤阙，衰衣重着白云隈。
招提万象原空寂，支遁何年探翠微。牢落半生多碌碌，流行坎止且忘机。
思亲轻舸展新坟，草色青葱散缬文。雨里隔溪闻怨鸟，日曛依柏忍驱蚊。
商游绝巘觅金穴，农挂重蓑事火耘。独有茹哀篷底客，永怀熊胆助辛勤。
懒散情怀未老癯，舣舟雄镇揽花衢。千源分派三流合，万谷周遭一嶂孤。
比屋笙歌闻彻远，通津帆楫竞招呼。上游藉此金汤固，漫说全潮任有无。
旭日融融出自乐，疏松脩竹赤光通。肩舆缓步巡阡陌，束盖偻躬避苇丛。
量雨较晴逢牧子，烝藜炊黍有山翁。酣歌直待梢头月，奚羡仙姝醉蕊宫。
长向江湄学漫游，诗囊茶灶载扁舟。碧空呼鹤频招手，浅濑观鱼辄点头。
棹过芦花惊水鸟，角吹洲畔逐溪牛。风清兼吐山巅月，醉听渔歌自在流。
履世躬逢三圣王，悬弧五度荷穹苍。抱怀纠郁长如结，毛发萧疏渐有霜。
闷过园林聊玩日，閒谈轩岐摄生方。蓼莪遗咏多惭负，敢向堂前强举觞。
宝海光中观世音，补陀岩上昼萧森。学人摄念无生忍，办得西来一片心。
凤翥何妨借棘栖，西江治谱正堪携。清风两世遗芝峤，白发孤舟下葛溪。
丞况可知廉似许，宦情犹信懒如嵇。蓝田自有徵书到，莫恋双松日品题。
醉投琳馆一灯残，叶上萧萧雨未乾。乍入故乡翻似客，倘成新社即辞官。
好山有约游方健，胜地无尘梦亦安。半夜凉风吹酒醒，恨无奇句写琅玕。
函丈论文十载余，暂违接席笑慵疏。要知泉石蒙题品，谩遣椷封候起居。
满座宾朋应贳酒，一楼灯火想雠书。新春未肯经郛郭，孤负蓬门日扫除。
僦却楼居恣赏春，临溪更得采香蘋。一瓢醴酒常浮月，数箧遗书不受尘。
静语未尝关世务，醉眠多是任天真。耆年无恙贫无虑，绛帐传经喜有人。
溪上翛然松两树，共迎绛帐此中开。閒人不许弹棋入，益友从教品砚来。
千岁丰姿俱偃蹇，重阳节序独徘徊。诸生乞假成吾乐，仰盻乔柯饮玉杯。
坐探诗翁兴不孤，野航随处勘新图。春风蒲柳鹅肫荡，夜月丝萝莺脰湖。
两地独行堪贳酒，一时相忆废操觚。章泾流水清如渭，泛览何人为接舻。
禅院年深竹树匀，磬声清彻了情尘。空房独借高人榻，委巷原依长者邻。
金石成编缘好古，丹青落笔为留春。岁穷莫叹居荒僻，台馈邦侯辄命人。
西湖佳胜播馀杭，一到千金未易偿。避俗不趍公府畔，怀贤先扣隐居旁。
清狂冒雨登黄鹤，沉醉临风卧紫阳。行李独携诗数首，归来都诧少年场。
冷落郊原值禁烟，红桃一树倩人怜。行来尽拂残碑看，若个能知后百年。
王事驱驰又入燕，一杯昌独当离筵。金输少府逾千镒，官守参军及九年。
渡海旌旗留乐浪，薰天宫殿失甘泉。入朝不藉王生对，似舅名甥尔最贤。
梅村东去问前津，自折梅花欲赠人。别恨却寻何处在，寄声翻笑向来频。
鱼龙漫拟秋为夜，草木先知地有春。莫向尊前论出处，綵衣公亦赐归臣。
南邱盘搆锡山东，心醉飞云望眼中。寸晷尚思酬寸草，丹青谁解写丹衷。
莱衣子舞西颓景，密表孙飏孝感风。龙诰珍藏閒炙背，任教海屋架空濛。
春山晴对酒杯浓，迢递同临峡口峰。云意漫劳连日态，江流惭照别时容。
独看风节遐方振，归泛星槎万里逢。自是离塘新涨急，可堪回棹浪花重。
乘闲时倚远公楼，一段风烟豁醉眸。山色遥连梁岳晚，潮声初涌海门秋。
酒旗城郭西风急，禾黍人家夕照收。莫怪吟馀重回首，五云东北是神州。
把袂骊歌越水滨，况逢秋尽倍伤神。风尘赤羽须看剑，世路青云好致身。
别后几虚莲社月，到时应恋曲江春。蓟门旧侣如相讯，为报烟霞一葛巾。
花暮春回柳复飞，青山千里送君归。共倾北地愁中酒，独酌南溪水上矶。
帆挂夕阳孤影淡，雁迷残雨去声微。孤城此日堪肠断，不为临歧重湿衣。
海岱秋风送逐臣，尚留双泪染征轮。自从金印能悬肘，肯数人间不利人。
远侍而翁入讲帷，又迎阿母向慈闱。江亭驻马梨花发，春水行舟燕子飞。
三接恩光新礼币，一门经术旧儒衣。重来具庆高堂上，寿酒频频送夕晖。
风捲河潢翻玉液，段云散雪琼花密。分明放下水晶帘，垂垂若护蛟龙室。
蹑空扪萝坐歌崖，林暗晖晖山外日。晚风泉声杂松吹，百鼓争呜间箫瑟。
山南山北知几泉，凡派常流我非匹。惜哉前哲不特书，仅留一记夏生笔。
赖有陆子狄牙口，高下品题曾不失。君今试看锡山碑，天下何泉居第一。
寺下清江一镜开，天光云影见亭台。南湖杨柳酒船去，西塞桃花渔唱来。
渺渺鱼龙俱出没，翻翻鸥鹭绝惊猜。登临还许陶元亮，与尔赋诗同举杯。
一室空明压镜天，不须杯渡竟逃禅。水光入户屋高下，人影落波身后先。
卜筑近连湖上宅，过门长见雪中船。每闻避地多佳客，曾道归来有赋篇。
山水平分未是贫，野亭终日可娱宾。举杯试问中秋月，拂麈遥空下界尘。
岂谓乘槎归海岛，即看听履上星辰。重斯再入桃源浒，纵遇澳郎不问津。
野簌山醪敢厌贫，独延清论枉嘉宾。晴云已遣重开径，冻雨应先为洒尘。
籁气萧深供送兴，蟾光圆丽答佳辰。扁舟已辨溪桥桨，共采芙蓉向碧津。
睡起楼头叹盍簪，相思凝望只长吟。林塘又见三春慕，客馆重淹累日阴。
贮酒欲为新月约，泛舟徒有隔年心。闲来习静关初闭，苍霭骈萝锁倍深。
羡君疑是谪仙才，馆向朱明暂一开。海市自能供岛屿，珠玑何必拾登莱。
丹丘灵鸟歌还舞，银渚星槎去复回。犹自琼楼频北望，乘风何日得归来。
烹茶扫径高轩过，密叶崇林暑气开。凤鸑有时低羽翰，莺斯终见守嵩莱。
石坛风落蝉声急，竹浒霞生返照回。莫忘新诗他两约，可能乘兴得重来。
长公文誉动名流，一卧沧江白发秋。姓字尽教魑魅识，雪鸿那向海山求。
空传玉宇寒相映，正忆金莲夜欲浮。会见汉庭归召近，奇才千古更谁俦。
茑萝门巷迥相同，竹长孙枝桂长丛。客至未沽秋露白，果成先荐荔支红。
诗来神鬼偏惊讶，语入鸥凫亦解通。世烈威名倾海内，老渔何幸庆遭逢。
玉笥之峰三十六，夫子茆庐处江麓。明朝骑虎来相问，白发壶公酒应熟。
鹤羽翛翛弄月明，筼筜谷里暮寒生。凭谁截作参差玉，吹出伶伦嶰谷声。
百尺长松石上栽，紫云深护碧崔嵬。绿蓑坐钓盘陀石，细雨斜风不肯回。
老禅心迹本来空，却与寒梅臭味同。昨夜苦吟清不寐，雪花开遍月明中。
岁寒百卉凋残尽，自信孤芳映雪清。相对老僧禅坐处，一轮明月正三更。
曾向孤山占早春，肯同桃李媚时人。暗香疏影黄昏月，应共禅心不涴尘。
虫豸薨飞异卉芳，宣和点染自君王。当时不省观无逸，对画令人感慨长。
青鸟新传锦字诗，高情非是故相违。歌钟满坐风流客，不称山人鹤氅衣。
月逢三五光才满，梅遇阳回始着花。禅定湛然忘色相，不知疏影上袈裟。
梨园处处按新词，桃叶家家度翠眉。一自流传江左调，令人却忆六朝时。
一别长干已十年，填词赢得万人怜。歌梁旧燕双栖处，不是乌衣亦可怜。
祗园澹圃各荒芜，绵竹寻师事岂诬。积翠丹台空集凤，杀青玄草尽传乌。
惊心尘土双埋玉，挥涕河山一束刍。怅望新阡松柏路，敢从青树问荣枯。
一番秋色落蘼芜，莲子香残更技蒲。击楫似邀桃叶渡，看花空忆莫愁湖。
凄凉古堞悲遗事，寂寞荒园问旧垆。怪杀钱塘城外柳，夜来栖尽白门乌。
方池曲径隔花迷，百尺楼高缓步跻。吟罢倚栏闻越鸟，梦回欹枕忆朝鸡。
朱弦漫许幽人弄，粉壁还邀过客题。欲向罗浮开望眼，海天辽阔暮云低。
三城秋色远浮空，坐倚层轩望不穷。山静颇疑尘世隔，磴危真讶广寒通。
朱帘绿映千门柳，碧簟凉生四面风。珍重主人閒未得，佩声行谒未央宫。
斗室香添小篆烟，一灯静对似枯弹。忽惊夜半寒侵骨，流水无声山皓然。
峻极中峰此独幽，天低日见白云浮。西来岳色孤烟秀，东望沧波一勺流。
金简坛迷虚夜月，赤松迹杳凛高秋。不知山顶何年辟，流水柴门胜概留。
桃花乍放柳初生，叶底春禽送好声。人在四围山翠里，斜风细雨度清明。
飒飒西风吹薜萝，炎天伏枕一时过。山中事事秋来好，只恐浮云变态多。
两髻髼松曳葛裙，闲身许入野樵群。众禽见惯皆相识，五谷生成半不分。
肌骨春来癯似鹤，心情病后懒如云。琴残弈罢先生醉，一枕高眠到日曛。
姑射仙人绰约形，初承帝命入天庭。霜清玉斧催修月，水冷银河看种星。
汉女骖鸾云作旆，湘妃媵鲤雾为軿。金泥秘箓新雠罢，诏锡长生亿万龄。
如君莫叹少知音，万古文章一寸心。贱至侏儒犹有粟，人能澼洸亦多金。
魂销别路梅初发，眼看闲窗草渐深。冀水燕山何处是，蘧蘧好向梦中寻。
一自风尘澒洞时，百年身世转堪悲。岂无怀抱同千古，谁共登临望八垂。
为客谩投鹦鹉赋，伤春多在杜鹃诗。穷途覆辙迟回久，莫道为轮不用规。
我亦身从汗漫游，逍遥海上觅玄洲。遍探龙藏三千界，一驻鸾笙五百秋。
不用灵槎通绝域，底须神骏蹴昆丘。臭帤即是人间世，谁共蜉蝣乐未休。
今年海上逢钱起，日日题诗句法新。谓我欲高东汉士，多君恰到盛唐人。
扁舟共泛心相得，高榻长悬意独真。唯待吹嘘上天去，不知何地有通津。
琉璃道上日初西，马绕秋风万木低。僧舍不关从客主，田家有酒为谁携。
篱边小雨催黄菊，山岫明星报晓鸡。自有深公为伴侣，何妨一笑过前溪。
支公遁迹此山居，深院巢云愧不如。自借松风一高枕，始知僧舍是吾庐。
风吹竹柏袈裟破，月满地塘钟磬虚。独有宿缘酬未毕，临岐策马复嚋躇。
日暮西风江上台，森森古木使人哀。楚云一夜真堪赋，鲁国何年入望来。
千载推贤惟伯仲，百年想象见婴孩。孤然欲下门庭雪，知是先生爱不才。
黄陵祠下月明多，不见湘灵翠辇过。留得萧萧数竿竹，至今肠断楚人歌。
明光漏尽晓寒催，长乐疏钟度凤台。月隐禁城双阙迥，云迎仙仗九重开。
旌旗半掩天河落，阊阖平分曙色来。朝罢佩声花外转，回看佳气满蓬莱。
一肩行李惟书剑，北上神州道路长。迤?渡沂遵鲁望，迢遥仰岳辨齐疆。
濛濛欲雨春云重，郁郁凌霄晚岱苍。便好举身登绝顶，晓看红日浴扶桑。
主翁久作黄泉客，后事无闻继者谁。奇石总为他有物，翠萍空涸旧存池。
野花蜂蝶春游处，荒草牛羊晓牧时。念昔经营良不易，山灵应笑世人痴。
忆昨访君娄水曲，轻风寒食小桃开。形容客况凭诗句，消遣春愁藉酒杯。
白发千茎虽似雪，丹心一寸未成灰。交游独有君知我，都付无言一笑回。
迷途役役可哀怜，谁悟膏明取自煎。花为可簪遭屈折，草因无用得新鲜。
分无求外时时乐，物不贪奇种种便。从此闭门甘寂寞，一囊羞涩任无钱。
人道先生贫可怜，先生自幸省忧煎。诗无俗气篇篇好，菊有清香朵朵鲜。
尚友古人诚我志，折腰儿辈岂吾便。老妻莫管瓶无粟，自有韩康卖药钱。
辛勤种植本堪怜，齿为辛勤易恼煎。瓜瓠及时肥更好，芥菘得雨嫩而鲜。
传家枯淡一生乐，随分羹蔬四季便。说与儿孙休羡肉，阿翁囊里素无钱。
行觞促席恐蹉跎，未暇灯前啸也歌。茂世百船聊尔耳，巨源八斗竟如何。
相当总谓情俱胜，自放元因礼不苛。试问兕觥飞尽处，较来谁少一筹多。
几年膺荐住神京，世业岐黄术最精。悬市有壶尝寄迹，活人无地不知名。
皇恩已遂归田愿，白首还寻结社盟。记得采芝旧游处，华阳洞口暮云平。
司成馆下职频迁，一擢中台遂十年。官烛晨昏劳简牍，使车南北历山川。
朝廷有道成高致，冠带无营胜散仙。应共邻庄杨长史，碧松阴里酌丹泉。
海口云航浪接天，故人瓜戍动经年。独怜南国思亲客，梦绕梅花庾岭边。
达摩居嵩九载期，此宗寂寂有谁知。生从日本精三藏，老向云南礼六时。
香满墨池临旧帖，花明春坞咏新诗。别来应有惊人句，好寄东风慰所思。
云车十亩覆星衣，添脑华池体自肥。一息绵绵天地小，已忘天地早忘机。
入圣超凡既有声，卧龙谁顾碧潭清。快须鼓浪兴云雨，莫负从前济物心。
大川欲济须舟檝，大厦谋成必巨材。又是一年能事毕，山僧赢得笑咍咍。
玉液池边夏木青，石屏台上晚风轻。道人心静不知暑，默坐焚香待月明。
寂寞秋山落日边，草堂人去锁寒烟。移家北里无华馆，供祭南山有薄田。
零落幽兰馀涧底，萧条寒菊对门前。天涯莫致生刍奠，洒泪西风一慨然。
华屋山丘事已非，先朝遗老近来稀。徒令过客题新冢，犹有行人款旧扉。
衰柳谩馀陶令宅，荒苔空没子陵矶。故园朋好凋零尽，暮雨寒云吊鹤飞。
别后逢人每寄声，自怜多病托群英。经纶有策怀先达，科第无才愧后生。
淡月疏钟京阙梦，白鸥烟水故园情。雍容礼乐三千辈，日近清光仰太平。
日暖风寒野色昏，危梁半露水添痕。行吟索共梅花语，春在寒梢剩几分。
碧空云净石坛清，自启琅函拜月明。一道灵风王母降，山童莫认许飞琼。
蕊珠经罢玉香消，白鹤来时树影摇。环佩一声人不见，满天风露月中霄。
芭蕉分绿蕙分香，不及春红一半妆。任是榴花妒颜色，平生心事只倾阳。
多病吾生一絮衾，饱眼寒夜独沈吟。鸡声晓觉中流梦，荔萼春悬故国心。
带月吴江移小艇，披云庾岭入长林。罗浮便作诛茅计，点检归囊有赐金。
甚矣吾衰秪自知，君恩未报乞归迟。经年不作周公梦，荒径空悬靖节思。
荔子丹时违北枕，菊花黄处到东篱。拨愁强病梳遗发，且索残梅一赋诗。
衰病年来荷主知，衡门从此许栖迟。箪瓢敢谓希颜道，饥渴惟应系禹思。
晓署缔修佛骨表，秋江沈醉菊花篱。两般得意君能会，莫记长鳅旧日诗。
沧海源头许样深，罗浮绝顶几千寻。谢安昔日苍生望，毛义当年白发心。
玉节远挥南斗外，锦衣先戏北堂阴。乾坤忠孝男儿事，肉眼平生是所钦。
浃旬烟雨卒能收，拄杖相随到上头。积累本来由一篑，包罗曾复让群丘。
浮云于我真无累，逝者如斯自不休。天地四方男子事，肯将鸥鸟共沈浮。
触人秋暑何瀰瀰，游子驱车涉千里。悠悠旌拂华山云，萧萧马度泾川水。
西塞山前列亭障，剑气凌云意何壮。汉家诸将收匈奴，功名早致麒麟上。
幽期有客久不至，渐看山中白日斜。不有嵓阿数枝竹，是谁相伴坐烟霞。
吕梁疏凿势峥嵘，骇浪奔湍吼怒鲸。峭石江心排剑戟，狂风眼底碎瑶琼。
萦行好是回波浪，震荡时惊拔树声。君去推蓬应有感，不妨于此濯尘缨。
除书赫奕出明光，简命星郎牧武昌。北路风烟连宛洛，西郊形胜控雍梁。
春波迥见三湘净，甘雨新添六月凉。珠履行台无一事，柳车花鹢问农桑。
荣捧麟符出帝京，汉中千里得专城。云横栈道侵天碧，江泻巴陵漱石清。
地辖三方归统制，山围四境足农耕。承平好展匡时略，不使文翁独擅名。
去日尝登太白楼，重临画槛挹寒流。丹山有路通瀛海，黄菊多情傲晚秋。
千里烟波迷客思，满江风雨动乡愁。酒酣极目天涯暮，远浦人归一叶舟。
丽水南来接丽峰，虬龙腾偃霭重重。铁崖万仞当空立，白练千寻傍午舂。
山腹云深迷望眼，溪头雨过漫行踪。乘危历险非耽赏，王事旬宣在靖共。
夕阳高柳石桥斜，春燕衔泥掠远沙。叠嶂笼烟晴亦雨，长江浴日浪生花。
百年行役真成梦，满道尪羸重可嗟。溪上人家逢谷雨，又闻租吏索新茶。
为爱东山一登眺，谢公游处事多违。奕棋人去亭空在，洗屐池閒草自辉。
明月每依江水落，白云时逐野僧归。风流千古悲陈迹，独倚高楼送夕晖。
四十年前射策人，晚遭明圣宠恩频。宫前手把花枝看，复似琼林醉后春。
太液池边暑气生，海榴英簇绛霞明。蜀王新贡金花箑，御苑传呼赐礼卿。
白金镕铸能为豆，百颗匀圆白雪同。若为种在南山下，乞与民间作岁丰。
宛洛风烟系梦频，赐归今得自由身。三朝柱石收公望，两世铨衡秉国钧。
辞阙祖筵歌汉传，入关仙气报秦人。极知感激君恩重，夜夜岩扉望北辰。
西曹冠盖乘春发，白马翩翩草色青。原隰光华持汉节，简书钦恤奉虞庭。
台端秉烛频看牍，湖上移尊暂驻舲。共说九天携雨露，一时沾洒向东溟。
尘壒驱驰愧我形，鬓衰非复旧时青。偶随冠佩登仙署，未有涓埃报帝庭。
省阁优閒无吏牍，山川名胜有图经。江湖敢替忧君念，夜夜频瞻紫极星。
学剑从戎二十秋，楼船南下黑沙头。挥戈且喜华夷靖，把盏惟欢兄弟酬。
横槊赋诗堪自适，得鱼沽酒更何求。沧江涌起旌旗动，风景依稀赤壁游。
碧沙官渡柳摇新，灯火萧条不负春。谁道黄昏先闭户，天街雪色更宜人。
江村初夏啭黄鹂，客掉犹疑春雪时。岂有元亭堪问字，祇怜中散解相思。
纫兰佩辱骚坛赠，种树书惟老圃知。十日平原今正始，云林处处待清词。
结得柴扉拥翠稠，苜栏尤喜报琼投。閒居似有贻家术，召对惭无代国谋。
却爱新巢看燕语，更怜迁木听莺求。相将正好过藤杖，萝月依稀欲上楼。
一从螳臂误当轮，赢得罗浮几度春。何事平分秋色好，却怜惜别月华新。
天涯一叶堪摇落，匣里双龙肯任尘。拚有半腔副知己，不须功业远图麟。
底事乘骢又出山，诸天仍锁翠微关。前途敢拟千秋事，信杖宁输半日閒。
酒政风生霜并肃，茶烟露冷鹤初还。相看仗剑横双眼，万里西风吹客颜。
频年孤剑倚江干，自笑风流旧汉官。入座花香回槛曲，挥毫霜气染林端。
可堪骊调三秋发，况复星轺万里看。后夜蓟门深雪色，敢辞清梦到鸡坛。
秋清低树晚含霜，乘兴同过选佛场。面北袈裟方丈地，天南炎海一津梁。
玄探优钵拈花晚，茗啜灵泉引锡长。自爱浮生閒半日，前途底事却消忙。
春尽江芜岸绿垂，征帆何事滞江湄。朝明海练晴翻浪，暮漉山衣雨著蕤。
仗剑每看依北斗，惊乌犹见绕南枝。开尊不禁诗豪发，便欲临风寄所思。
微行小队幸居庸，天马新调玉臂弓。不是绣衣能直指，即教黄盖出临戎。
张湾漷县总离宫，衣宿民间似禁中。莫遣逸熊攀槛入，曾闻复道与天通。
西山西望转堪愁，原庙苍茫宿草秋。车驾迩来方数跸，衣冠向后合常游。
黄衫罩甲动成群，靺鞨分排兽面文。未向九关瞻圣表，即从三辅识官军。
京观高筑石头城，大旆双悬日月明。西内旧夸提督府，南都今有外家营。
斋居门对此山幽，且拂枯枰角两筹。百里风尘劳法从，四陵云气想宸游。
官奴识路行篝火，客子凌寒坐拥裯。不尽往来分榻意，遣情时藉管城侯。
东山岭上冻云重，落木寒山有虎踪。薄宦征行非汉使，老农歌颂似尧封。
沙痕曳白萦枯苇，日脚垂红透曲松。短策羸骖驱不进，滥骑安得马如龙。
废堞荒凉水色幽，昔人曾此夜传筹。西风不见龙鸾过，斜日空馀鹿豕游。
行旅似闻吹晓角，直更谁复抱寒裯。兴亡总逐浮尘散，输却青山一醉侯。
书来字字见襟期，尚忆藜灯共署时。敢向宦情论寂寞，所怜踪迹有参差。
秋风落木愁俱远，水国听鸿梦每迟。见说出山心自懒，烟霞痼疾赖君医。
自乞閒身去帝乡，别君几度易星霜。幸从春水烹鱼腹，怕向秋风数雁行。
经岁懒无朝省梦，六时翻尽法华香。灰心未遣情痴断，极目三江练影长。
笔底分明一画禅，洛阳花色动云烟。古人不与春同去，流落人间二百年。
万壑寻君不惮遥，如何咫尺反迢迢。佳期今日诚难事，彭泽无心待酒招。
此道何时不大明，青霄无奈片云生。几回欲扫扫不得，不扫凭谁代若行。
为是为非我自明，每从暗里泪痕生。会堂度度得良药，欲策驽绵勉强行。
同此天真同此明，宛如一镜罗群生。烦君提我迷途里，沂水河边好共行。
还得原来恁地明，无边真趣自生生。何须著力相防检，水自流兮云自行。
眉宇薰人乍欲明，须防鄙吝别来生。利名根蒂缚人急，口说难凭且去行。
颐解蓬开未是明，譬如击石火光生。可怜击罢依然石，到此令人猛欲行。
果然明尽却无明，到得真明万照生。千古良知孩提子，孩提刚是任天行。
佩声摇月晓烟昏，宝镪亲承玉陛恩。断杼春晖怀孟母，绕堤秋草送王孙。
安平牒系古逾远，文敏风流今尚存。闽峤雪飞乡酒熟，十年心事与谁论。
鸡黍无能尚借人，临邛贵客岂知贫。穰田事事须更仆，媚灶区区太主臣。
宽裾乍曳蓟门尘，曾睹新篇动七闽。名似要离那恨小，请同方朔莫言贫。
东门此去无长狄，上帝由来有弄臣。见说府公难喜怒，可将书记属王珣。
青山迢递绿芜深，欲吊孤坟何处寻。万里游魂今古恨，百年交谊死生心。
云霄竟折升天翼，文彩空馀掷地金。几度泗河河上过，悲风凄惨动哀吟。
百里封疆古县男，喜君才力正相堪。红尘落日淹离酝，黄叶西风促去骖。
社稷礼成官亦重，弦歌声起化应覃。他时不负承恩处，徽国遗书得指南。
手提文印历三城，处处岩栖少送迎。拄笏看云惟自适，濯缨临水共谁盟。
未容全享山林福，且得兼收吏隐名。芸阁梦回还独笑，六街尘拥马蹄声。
咫尺东关路不遥，先人曾此驻星轺。阮南有谱通三族，姜被多情共七宵。
过隙时光惊迅速，对窗山色尚岧峣。感今怀古心无限，郢曲难成酒易消。
先哲巍巍老仲舒，古祠犹枕旧园居。一时仁义江都相，百世渊源鲁国儒。
稍慰夙心思奠水，仰瞻遗像欲停车。后生碌碌成何用，翘首风前思有馀。
不见当年旧县基，独留孤庙想陈隋。水过山脚无寻处，路绕云根有断时。
雉堞草荒埋废础，鹅峰苔老剥残碑。危阑却倚青冥望，入眼分明自有诗。
亲舍分明紫翠间，梦魂无夜不南还。羁鸿远隔三千里，驽马空陪十二闲。
乡思更深云梦泽，古诗谁继陆浑山。家书拟说贤明府，问俗时来一扣关。
故乡山水忍相违，聚首无端又北归。一路春风梅正发，几家冬雨麦初肥。
杯盘祖席离情苦，车马长亭曙色微。主上只今求道切，敢将忠孝负庭闱。
赐筵初及试灯时，一日风云会殿墀。天静漏传金箭迥，晓寒春上玉颜迟。
羽林扈跸环千骑，宗伯垂绅正九仪。胡越一家同献寿，八方谁道路多岐。
身非巫女惯行云，肯对三星蹴绛裙。清吹声中轻脱去，瑶天笙鹤两行分。
弱水安能制毒龙，竿头一转拜师功。从今别却芙容主，承侍猊座沐下风。
两禅相对一灯悬，鹫岭龙宫地悄然。七百年来无好句，泉声空绕寺门前。
春深喜见一样红，翠幕高张日正中。为语两郎须记取，爱身当与爱花同。
曾折蟾宫第一花，西风吹袂向天涯。班生万里空投笔，汉使三秋独泛槎。
朔漠离愁成白发，南州乡梦起清笳。归来耻学梁江总，只傍青门学种瓜。
断梗飘飘倚日边，每逢貂使夜为年。空劳青眼窥亲舍，几向红尘觅性天。
到底袖藏辞绶草，也知囊乏买山钱。丹心一片从来热，忍过西山酌冷泉。
济济冠绅集讲堂，言成铿韵步成芳。主张潘氏教无类，孝义卢家斐有章。
岁若虚浮空发短，学无实地秪心长。谭冯诸子吾知否，夜夜心旌自北翔。
驱车南国破朝烟，醉扫苍苔石上眠。九月霜清猿啸苦，诸天风静磬声传。
不堪摇落逢秋日，况复蹉跎入暮年。问水寻山聊尔尔，拟将穷达任皇天。
曾向长干寺里来，高情逸兴愧君才。夜坛得句惊山鬼，秋壁穿云破径苔。
明月听箫缑氏岭，芳春对雨越王台。重来往事如流水，笑指山桃五度开。
高台上与碧云齐，坐看冰轮出海西。吴苑参差双阙迥，楚天高阔万峰低。
灯悬村落昏初见，帆出江烟远欲迷。疑向广寒归路晚，满身风露夜凄凄。
古寺香台客到稀，閒云无伴待师归。霏霏偏解护禅榻，片片宁堪补衲衣。
舒卷任缘那有碍，去留无著总忘机。讲时应有神龙听，化作遥天法雨飞。
玉垒之云锦江水，出没千年流万载。高峰逼汉云为章，浩浩洪流濯我肠。
等閒未与测深浅，矫首清霄观世变。开胸拍手索吾徒，白甫不见吁嗟乎。
十七年来閒阔情，三千里外惜群鸣。开缄不觉悬双泪，欲见还知隔一生。
王屋空闻小有宅，终南今作渼陂行。旧时多少云霄客，屈指何人记昔盟。
三春数枉故人书，去使虚无报德疏。幸有輶车堪问讯，谁能感事不踌蹰。
西亭素壁愁经眼，此日安危切跂予。待得升平十年后，东冈休负草堂居。
梓里逍遥又一年，风光何处不堪怜。鸣禽应谷声逾碎，露菊侵阶影自圆。
无病有时看碧水，多情终日卧苍烟。斜阳牧笛从吾意，漉酒呼邻兴渺然。
此日秋风绝可人，年时炎溽尚伤神。且看晓色清如洗，转觉寒光翠欲嚬。
松下有时双鹤舞，溪边无数白鸥驯。便须酌酒酬心事，莫谩支吾愧此辰。
故人清晨来叩庐，野人尚作深岩居。握手扫地坐相语，忆昔交游俱不如。
情真唤妇馔鸡黍，道厚抚躬惭绪馀。多病寻常少筋力，感慨直欲凌空虚。
昨日见月赏不及，今夜月来云亦开。已促新词翻楚调，却疑清影落阳台。
冰轮果惬诗人意，玉椀当酬白雪才。新病欲瘳仍讳饮，不胜高兴谩含杯。
谷口寻源入渐深，回峦相接昼阴阴。屿禽掠水应愁下，野鹤穿云太不禁。
暝接草房烟漠漠，树当若岫绿森森。重游始得名山趣，老去翻惭少日心。
半村鸡犬驿楼偏，芳树轻阴憩午船。林屋燕穿花下雨，篷窗人坐水中天。
痴儿书簿还多事，老子江湖本夙缘。寒渌一㪺堪醉古，愧无佳句托吟笺。
长日园池水竹阴，临深展席酒同斟。花开薝卜五月雪，果熟枇杷万树金。
未觉山王称旷达，更逢顾陆写萧森。独怜黄鹤归耕者，诗酒何时再盍簪。
终身让步不枉百，一忿忘亲真大惑。眼中能逊属伊谁，万古让王称至德。
三吴故地多王孙，新安亦数延陵村。君家分住雁溪上，隐然乔木当高门。
大字浓书作斋扁，祖德遥遥日星显。贾舶商车声利场，无竞为心似君鲜。
轩堂处处嘉名新，华实相符今几人。当仁不让岂终逊，学海茫茫须问津。
枝头余叶堕声干，天外凄凄雁字寒。感别却怜双鬓影，竹窗风雨一灯看。
红深翠浅最芳年，闲倚晴空破绮烟。何似美人肠断处，海棠和雨晚风前。
山深不复问书邮，梦向圜桥忆旧游。道自中天悬杲日，君今砥柱障狂流。
金华殿上山林气，白首天南漆室忧。行在孝经曾纳牖，更须言志在春秋。
华表愁闻鹤语声，女墙自照月华明。在秦本有关中险，散楚其如垓下兵。
百战山河唯骨在，万年壁垒为谁城。兴来不敢闲登览，只恐新亭感慨生。
左身瘘痺耳仍聋，近被刀伤更怯风。亦有将军怜杜甫，岂无高弟念王通。
弊庐漫枉过朝使，束帛终难强病翁。欲涉湘江采蘅杜，美人遥隔暮云中。
寸心忠厚古人流，两鬓风霜为国忧。黄甲题名前进士，白头死难古宣州。
高城留得苌弘血，故友应同李黼游。弱弟自惭无气力，未能申请达宸旒。
中山昔厉忠君志，左辖今推报国诚。一死有光诸宰辅，九京无愧旧门生。
雁声愁过衡阳浦，江濑悲鸣一水城。欲吊英雄已无迹，湘灵瑟罢月凄清。
不死清湘死桂城，惟天可表此忠贞。诸贤坐失同盟约，一木难支大厦倾。
临难儒臣能死节，流芳国史定标名。北门留得模糊血，岁岁惟应劲草生。
疾风劲草昔人言，临难知君有讲论。江相自投信州沼，敬翔肯入大梁门。
夕阳冷落前山路，夜月凄凉故里魂。后死文台再知己，何由蕉荔荐芳尊。
于阗几载洮阳上，临难方图籍寇兵。但说调鹰饥可食，宁知养虎患非轻。
涂穷反噬三湘地，风靡长驱八桂城。常武不歌天亦老，琵琶又作过船声。
十载檀栾梦不成，此君虽死怯山行。自怜福薄甘心饿，犹幸书来两见名。
头目髓脑君甘舍，山河日月泪难乾。可怜石上三生话，回首归宗梦里看。
闲棹扁舟出钓矶，凉风掀动数茎髭。江天一览清如许，谁解昂头不语时。
一见此君便有情，况临浮碧涵虚清。行边不忍抛君去，敬写君真作伴行。
一道风云次第经，低徊有意在沙汀。丁宁莫为缄鳞计，且看沧浪清不清。
最爱前人一语真，豪华落尽见真淳。我今特与梅花约，桃李相逢各认春。
我入铨曹询故事，心香一瓣属天台。只今柱石庙堂者，多自当年推毂来。
十年自占优闲地，一札传来归夜台。不惜官阶未极品，胸中生意尚无涯。
一日盖棺万迹陈，百年何事只忧贫。输公勘破人间事，独执一清见古人。
行行万里还千里，望望天涯又海涯。更定风林闻野鹤，境幽霜苑噪寒鸦。
生憎地远人俱远，为爱灯华笔有华。此去三山应咫尺，欲珰明月绶丹霞。
门外浮云任往还，荆扉客少昼常关。机忘自觉穷通好，心远偏宜杖屦闲。
数曲疏篁成隐所，一天幽思在前山。年来白发都全白，丹鼎何时藉驻颜。
茫茫谁识鹿门公，澹泊惭予臭味同。仙桂有香联甲乙，老梅无语任霜风。
一生颜巷情终适，千首杜诗心独雄。海外是非浑孟浪，等闲都入笑谈中。
自笑颓龄六十三，揽衣登眺力犹堪。旁穿石磴迂还利，高引藤萝步且谈。
千仞鸟飞横碧落，九霄人语隔尘凡。兴酣斜日不知倦，更上岩端看极南。
旱甚游尘蚀紫苔，遍祈端为九农灾。泉迎龙窟联髦稚，田拆龟文杂草莱。
处处云霓频在望，嗷嗷鸿雁有馀哀。南交方拟勤天讨，只恐征科急报来。
宦海蓬飘四七年，韶华催老鬓华鲜。弧辰重值涒滩岁，蠕息终惭咫尺天。
组绶倦抛依老圃，林皋遍赏学游仙。何当更作香山会，同和阳春白雪篇。
联辔长安忆昔年，锦袍光映杏花鲜。青山归卧几千里，白首相思各一天。
东野云龙同上下，磻溪渔钓足神仙。遗音欻堕南来雁，才拙何能续大篇。
长年舣棹仆夫催，报道祥风习习来。地脉不缘沧海断，蜃楼端为使君开。
舟从织女机边过，人自蓬莱鹤背回。万顷玻黎天混漾，固应坡老羡奇哉。
隔溪燃竹似星繁，秋色萧森蜃气昏。孤舶暂纚蓬外雨，馀熏遥破陇头云。
途穷岭表仍浮海，行遍天南尚有村。莫向波涛售涓滴，长揪终夜暗消魂。
渺渺鲸波无畔岸，北人到此骨应寒。鹏翎漫说图南海，鳌背俄惊负巨山。
万里越裳来白雉，十年文宿动群蛮。而今正藉膏霖润，曾谓雕椎入化难。
安乐艰危六十年，顺承君子共称贤。治家勤俭资无匮，御下宽宏嗣有传。
寿考谩期同禄养，仙游那料弃尘缘。西风旅榇南归去，载道悲歌为洒然。
毓秀闺门记昔年，大归名阀遂移天。顺承君子躬夷险，教育诸儿总俊贤。
忧患荐膺成永诀，褒封遄复贲重泉。玉堂大老铭潜德，行谊应知百世传。
虞卿草堂虞山东，芳时众集尊前同。花下女歌莺绕树，门前客至鹤开笼。
玉盘落乳卷明月，铁笛度曲来秋风。醉吟互出绝奇句，健笔尽属轩辕公。
风动轻纶月照蓑，醉翻渔唱答樵歌。晓来独倚孤篷看，湖上奇峰雪后多。
解舞腰肢列万行，风前摇曳紫罗裳。何当解赠朝天去，散作君王满殿香。
白地狂风倒峡吹，奔涛折木影交驰。飘零一夜孤舟客，不听猿声亦泪垂。
枫叶萧萧峡气寒，渔舟多在洑流安。酒醒向月吹芦笛，惊起鸬鹚过别滩。
戟矛千里战危艘，鲸立蛟豗海若愁。须臾一闪东风炬，顿觉黄麾据上流。
占断山川列阵形，龙鳞凤翼应天星。翻嫌战染诸羌血，欲挽银河洗甲兵。
当时相送向京华，同见秋杨起叹嗟。君自客回侬又客，漫天春恨似杨花。
轻舟出郭信风扬，过雨陂塘五月凉。山槛水添平入户，野亭树密远生香。
村中客少过逢简，醉后情深笑语长。频到不须仍载酒，自煎花乳闲黄粱。
送客西楼落木风，鬓丝吹断酒帘空。危廊千尺云居寺，霜叶仍欺二月红。
约看西湖十月红，掉头归计又成空。年光如水心如梦，人在西楼暮雨中。
山楼梅萼垂垂夜，把烛低回小倚栊。坐久心情元约略，酒阑头鬓太冬烘。
流年灯罢残更月，旧事庭前半树风。却喜故人今未贵，依然萧寂类禅公。
寒镫寂照梦难成，但觉逢僧尚有情。关外客船喧野岸，枕边官马踏残更。
两淮烽火人初静，千里星霜雁独征。为吊汉家辛苦月，夜深犹傍钓台明。
石门陌巷柳青青，旧日铙声此夜听。枕上有魂招不得，秋风肠断语儿亭。
郁葱佳气下蓬莱，甲子初周五十回。先世箕裘承祖父，高堂綵服戏婴孩。
家山此日悬千里，寿酒何时举一杯。寄语东篱旧黄菊，好存晚节待归来。
千里乡关杳信音，老怀偏念阿咸深。青灯黄卷尔曹事，烈日秋霜乃叔心。
世泽有源前衍后，公卿无种古传今。嫦娥已许明年约，高折清香冠士林。
一雨新凉到草堂，水光山色坐相忘。寻常处世嫌多累，咫尺怀人隔一方。
消遣老怀惟水竹，酿成衰鬓几风霜。秋声满枕清无寐，斜月微明漏渐长。
西来五叶法初南，遗蜕千秋尚在龛。心到空时真不二，教从归处更无三。
山前香雾长疑雨，林里幽花并是昙。京洛悠悠成底事，何如此地一皈参。
扪萝散步拾阶登，路转山庭始见僧。龙去尚留听偈石，台荒空长护经藤。
雨声半入山泉泻，雾气潜消海日升。行役冲炎真火宅，登临聊此濯清冰。
离乱相逢只汗颜，又悲零落旧家山。饔餐不断依朋好，江海无聊任往还。
远梦有时聆笑语，高吟何日对幽闲。看君意气如冰雪，聊伴秋风一款关。
相逢犹幸剩须眉，襆被山窗晤面迟。花气轻盈微雨夜，灯光摇漾细谈时。
远函阻绝纡魂梦，近事传闻付信疑。一刻春宵七碗茗，复愁明发海云涯。
春堤草暖绿芊芊，燕乳莺娆晓旭前。玉腕丽人金条脱，珠襦游侠铁连钱。
绮罗香汎葡萄酒，坞岸晴吹榆柳烟。茅店垆头初月上，貂裘醉解拥花眠。
历尽艰难结净缘，定非徒费草鞋钱。身随破衲冲寒雾，手杖枯藤溯晓烟。
自可众中持白拂，应知火里出青莲。马蹄去去踏天下，不负人天苦行禅。
秋空作影波如剪，碧沁遥山深逾浅。镜魄风吹晓月弦，谁为弹鸣冷光偃。
袅袅寒江小女儿，玉毫香字写唇脂。工书早博夫人誉，得句嫌称幼妇词。
谁为莺燕谁蜂蝶，相对赠诗还惜别。恨不携将鹦鹉飞，教向帘间难七发。
寂寞霜枫泪薜墙，写叶能销水力香。惟有诗篇长绣面，传得新题到沈郎。
封江一砥见灵洲，满眼渔艭泊渚头。艇系岩花嬉日午，网罗鳣鲔乐春秋。
前歌后和鸣幽谷，一唱群随瞰碧流。想是召公膏雨化，甘棠馀荫耐人游。
诗酒弦歌寄此生，风流重见顾家瑛。不须屈指量贫富，七十年中擅太平。
庭前木兰何太奇，千朵万朵白迷离。争似中堂双玉树，对翻华萼吐孙枝。
牙绯艾绿拥朋尊，可爱君家好弟昆。犹有雍容诗礼在，令人长忆魏阳元。
宾筵弁侧半傀俄，犹戴乌纱检白波。不为一官能恋恋，少年辛苦读书多。
望隆卿寺自郎曹，昼锦乡邦驻羽旄。六十再看尧陛荚，寻常争赋汉宫桃。
江湖大观还龙窟，雨露新恩且凤毛。东阁先生题赠处，中吴回首德星高。
甲第歌钟动帝州，太君今属古稀秋。背疑春色还萱草，心结寒盟有柏舟。
中夜和丸曾课郢，西山爱日正依刘。元宗剩有中朝彦，梓里亲看昼锦游。
天上归来二十秋，海中仙屋又添筹。筵开煖应黄钟律，酒进香凝碧玉瓯。
扶老妙方资夜气，传家深意属书楼。司空阀阅浑无忝，耆旧谁当作伴游。
蟠龙烟雾气萧森，江涨新波雨露深。峰顶片霞开锦轴，牙樯斜口荡帘金。
渔歌惯唱清湘曲，侠客多弹流水心。两岸相看时极目，满庭花影几筛阴。
花封日日庆年丰，执盏持螯满县同。一斗漫誇一石醉，青州翻作锦州红。
跻堂好效豳民祝，匿瓮何妨毕氏风。昔日醉翁亭自若，乐民民乐在其中。
麟封濯锦水无冰，甘露团团瑞雪零。松作大夫朝玉简，梅依处士敞云屏。
南天一练摇虚白，西岭三花妒紫青。知是谢家赓赋后，薄言雍璧种芝亭。
晨光未启绝祲氛，朗韵洪钟隔浦闻。声彻上方凝秀水，音传下界沛慈云。
清湘两岸人思起，华馆中宵客意勤。官舍簿书知莫息，闻鸡犹自想华勋。
古寺森森现景星，法王殿角月华明。台馀玉鉴晴光远，树拥银蟾夜色清。
苔藓已忘诸佛古，烟霞偏著两峰平。千秋胜事留碑史，坐看冰轮起石城。
隋堤春望草离离，愁是天涯惜别时。沦落非关才独短，迂疏自合众相疑。
风尘世上吾青眼，文酒场中尔白眉。此去故园应有赋，好将云树动遐思。
梁园十月共清嬉，爱尔人如玉树枝。四海论心惟我辈，一时分手又天涯。
黄河水接龙门下，大麓云连雁塞垂。极目关山情共远，与君重醉定何期。
西园斗酒暂相留，骢马翩翩识壮游。烽火几年劳战伐，乾坤何日罢诛求。
知君剩有忧边策，愧我殊无报主谋。北望燕京情倍切，榆关一线使人愁。
风尘事事不堪论，回首云山断客魂。四海劳民皮已尽，三年傲吏骨犹存。
倦思缩地归南墅，愁欲呼天赋北门。奄忽故园春又暮，空教青鬓负华樽。
宦况今成窭且贫，艰危世路况愁人。陵阳白璧投偏伪，勾漏丹砂鍊未真。
有铁铸来俱是错，无钱掷去可通神。何时顿却支祁锁，丰草长林任此身。
一雨初回晚霁开，閒庭幽敞共徘徊。水边凉气生衣袂，花外新香入酒杯。
作客十年人幸健，问天今夜月当来。独怜故国关山远，万里清秋起暮哀。
负笈几年惭友道，倒尊此夕亦师恩。吾翁自昔曾联榻，阿叔于今并在门。
宿雨翻阶秋欲老，春风入座夜疑温。爇香烧烛忘更漏，旧赋新诗细讨论。
谁将玉斧伐凌阴，片片清凉似客心。顿使当筵无暑气，宁须到吻失烦襟。
月回汉殿金茎浅，天入峨眉白雪深。岂有热肠消不得，独馀清兴满瑶琴。
十年无日不天涯，回首春风怅远离。红袖独怜卿任侠，青山自笑我探奇。
三秋鸿雁音书杳，千里星霜鬓发知。江蟹欲肥归计决，好储新酒扫东篱。
一庐新搆水云隈，文雅清幽亦快哉。小院止应留竹在，短垣特为放山来。
消閒据案频拈管，破闷推窗独举杯。即此凿坯堪永日，蓬门不许等閒开。
亚卿德教重乡评，仪表闺门最有声。冢嗣已登贤士传，季方复受义民旌。
来朝特荷君恩重，归去应知客况清。光显一门人共羡，好摅忠荩答皇明。
郎为茶客走江淮，虎窟留侬卖野柴。怪底客多茶去少，红衫典却又银钗。
相思回梦入青扉，隔夜红绡月色微。巫峡行云含雨出，章台折柳带春归。
颦开镜里新沾黛，笑拂床头旧舞衣。怪得莺莺憔悴死，鸳鸯花下又双飞。
千岩古树几浮槎，数尽寒英起暮霞。百曲清溪归亦好，五湖春水遍桃春。
雨丝吹绿涨湖天，狼籍花期逗酒船。莫笑桃源春水断，梨花也失洞庭烟。
才看蕊绽又花开，转眼飞英堕酒杯。苕水菁山亦无赖，东风不送故人来。
烟月满江渔火寒，一声孤雁下芦滩。隔天总有家书到，水碧山青不耐看。
风尘羸马入燕关，杯酒逢君意气间。夜话故园难竟语，远来孤客亦开颜。
长杨已羡能遭主，小草何心更出山。最是春光饶上苑，教人仍向日边还。
英雄始战听鸣钟，清夜闻雷兴转浓。笔下纵横云致雨，砚中变化雨乘风。
终朝淅沥添吾趣，千载文章荡此胸。韩渚须臾传涨满，伫看鳄徙起蛟龙。
御笔新除三谏官，一时朝野竞相欢。当年流落丹心在，自古忠良得路难。
必有谋猷裨帝右，直须风采动朝端。世间万事皆尘土，留取功名久远看。
两山飞塔峙层空，海色扶桑咫尺通。共道乾坤双柱在，兼随朋旧一樽同。
平临已觉星辰近，揽胜能忘造化功。逸兴凭高秋正好，澹云天外度新鸿。
经纶行地命司空，开府东南节镇雄。万艘输漕长利涉，百僚贞度远从风。
川舟我却惭商赉，疏瀹君能绍禹功。别去应随云水伴，翘看勋业佐綦隆。
小草俄惊华发翩，归来松菊转依然。才庸和鼎惭何补，身病抽簪喜独先。
水石馀生惟药饵，关河搔首尚烽烟。皇恩赐赉亲朋洽，共祝升平亿万年。
御炉香袅日初晖，诏遣皇华出禁闱。知是九天弘锡类，顿令三径荷恩辉。
椿庭已拜灵鸠赐，竹里重来彩凤飞。殊宠世承衔结在，万年熙洽戴垂衣。
拜命归来华发馀，竹溪彰赐正悬车。野心幸订江鴎约，天使遥传木凤书。
极建孝慈敷宠锡，恩隆耆旧念兴居。高深未有涓埃荅，北望彤霄祝九如。
四朝供事衷馀赤，两载偷閒鬓已霜。明主下存心膂旧，老臣追愧股肱良。
丕宣圣泽绥中土，坐畅神谟靖八方。千羽两阶敷格远，翘瞻舜日效赓飏。
中边宁谧近如何，魏阙心悬倚钓蓑。佐理自惭匡济少，归耕仍沐宠光多。
洵如保泰先桑土，岂乏怀奇待网罗。万里拜瞻颜咫尺，凤梧欣听矢卷阿。
元旦祥晖静晓岚，呼嵩辰极肃冠簪。隆图岁纪知逾万，宝历春开又十三。
兵气快看销直北，帷筹欣得奉司南。承恩拟动规随谊，病骨其如总未堪。
扪罗信步倚云中，形胜天开石势雄。双塔午钟闻下界，万川澄练映遥空。
餐霞欲醉仍催酒，作赋凭高却御风。好是山灵欣献瑞，望来佳气郁葱葱。
风雨潇潇暗鲁桥，兴怀其奈酒初消。瑶琴有恨惭司马，金屋无情锁阿娇。
宾雁稀疏音信杳，楚天空阔梦魂遥。何时得遂三生约，来向秦楼听凤箫。
亲舍迢迢久别离，客边无日不兴思。西风孤馆闻蛩处，疏雨残灯听漏时。
上国霜寒鸳被薄，大江天远雁书迟。白云望断空翘首，彩服何年献书卮。
京华作客又三年，骨肉分携各一天。亲舍有云空自望，乡书无雁倩谁传。
谢池草长春多梦，姜被寒生夜不眠。自是欲归归未得，月明千里寸心悬。
京华旅食觉秋深，那更怀归思不禁。几处清霜寒度角，万家明月乱敲砧。
宣尼有意淹齐淅，庄舄无乡动越吟。遥忆番山旧诗社，何时携手一登临。
门前流水碧潆洄，上有浮槎作钓台。几点鹭鸥当镜落，一竿风月自天来。
羊裘任著随闲梦，星象何曾犯上台。只恐鹤书求隐逸，未容华发老蒿莱。
封章重奏上金銮，喜得天颜两度看。银汉月低仙仗晓，玉阶霜重绣衣寒。
自惭谫薄沾恩早，谁谓精忠报国难。退食从容还北望，丹心飞傍五云端。
紫陌香尘逐马蹄，一尊相送凤台西。行人已向今朝别，杜宇何须尽日啼。
明月孤舟湘水阔，夕阳芳草楚天低。遥知此去春光好，无限莺花入品题。
楼殿玲珑架石琴，四时钟磬出潭心。潮生潮落自朝夕，帆去帆来成古今。
清冷迥无尘俗到，幽虚疑有白云侵。乘阑不尽登临兴，笔底新诗取次吟。
茆斋潇洒绝尘侵，世外埋名学陆沈。一榻白云闲有梦，九重丹诏老无心。
藿葵滋味忘荣辱，韦布清风迈古今。只恐祥鳞腾化日，定将台阁换山林。
噫嘻此是朱买臣，貌来未识真不真。夜窗展玩发长叹，尔来四十谁相亲。
凌晨引斧入山麓，向晚出街来卖薪。书声随担不辍响，孔颜恍惚交形神。
此时敝衣兼破笠，他年紫绶辉朱轮。庸儒奔走且骇汗，举头怅望瞻车尘。
乃知穷达有定命，古来如此非君身。会稽愚妇君莫嗔，于今更多白眼人。
睡起推篷望去津，眼前文物动新吟。红酣树杪斜阳堕，黛薄天边远岫沉。
雁落平沙秋野阔，鱼吹高浪暮江深。平生最是耽奇胜，肯为飘零负此心。
一别年华又两更，望中云树总愁生。激昂未信终无地，慰藉常怀最有情。
给舍长闻新谏草，客窗还对旧书檠。祝君万里身长健，乡国衣冠仗主盟。
但得身閒好读书，不妨贫病似相如。春花世事开仍落，秋雨人情密又疏。
窗外好山青入坐，门前细水绿穿渠。令人翻忆磻溪老，笑把长竿学钓鱼。
天目山头紫气空，钱塘江上暮烟重。王图伯业无消息，潮水年年入巽峰。
万派源头一贯之，入门朱陆未应岐。鸣冤定论浑多事，只向人间管是非。
世事拚从一醉捐，凭将诗局阅流年。江山无恙游筇外，花月多情酒盏边。
匣里有时剑独吼，袖中携得笔如椽。奚囊收拾残编在，不是侯芭莫浪传。
造化小儿没定期，倒横直竖报迟迟。唐侯纵有朱何托，鲁叟能无鲤也悲。
看破西铭恩自普，验穷周易吉多违。庙堂栋柱先生在，肯怨秋风哭我私。
月落空营旧垒低，寒风猎猎大荒西。惊魂易断江南梦，恼杀重城未晓啼。
葱关雪净月萧萧，大将功成玉帐高。天马不愁西极远，上林新种紫蒲萄。
风高塞虏入龙堆，白羽雕弓象月开。一片黄云秋碛里，遥看精骑射雕来。
征人万古没胡中，百战难收一战功。陇上长愁云不断，何年重向玉关东。
海日初通内苑花，分林香气扑红霞。层层七宝雕阑里，犹有轻烟向外家。
雪晴幹鹊尚流澌，天子金舆出每迟。新粉未干朝较早，坐熏龙脑熨红泥。
凤城门外踏歌声，院院烧灯彩眊睛。宣与内家分夜直，每从花里听交更。
高僧不出住花宫，百毳袈裟手自缝。遥想千岩秋色里，六时放梵下虚空。
小阁啼莺春漠漠，青霞欲曙柳娟娟。梨花细雨尝新酒，寒食家家起暮烟。
汉武求仙事最迂，自然山泽尽清臞。蓬莱不信无人到，紫殿清斋学步虚。
荷戈老出玉门关，圣主恩深又许还。独感多情陈阃使，音书频问到东山。
千里神龙化作翁，月明吹笛倚龙宫。曲声不许人间听，散入重湖半夜风。
绮缯缠髻作雕题，铁距穿鞋学马蹄。清晓樵斤探虎穴，黄昏汲瓮下猿梯。
海裔江湄独倚楼，瑟居匏系又惊秋。菊花黄处回青眼，枫叶红时对白头。
少日声名追杜甫，暮途鞿绊脱庄周。九龙尚有临池兴，一雁能忘远札投。
疏江亭上眺芳春，千古离堆迹未陈。矗矗楼台笼蜃气，㽦㽦原隰接龙鳞。
井居需养非秦政，则堰淘滩是禹神。为喜灌坛河润远，恩波德水又更新。
晓梦惊回闻早鸦，新阳出海散明霞。田陇初生戴星草，园林巳发迎春花。
山脊炊烟穿高竹，渡口渔船依浅沙。篮舆有暇可乘兴，西崦东皋问煮茶。
衲衣住在东林久，踪迹人间往来少。碧草閒依石砌深，苍苔日染松关厚。
薄暮时逢上客过，吟诗对酒复如何。山中无复可乘兴，萝月纷纷窗外多。
吴门一道通幽谷，昔种青松作乔木。径里从教野鸟啼，林间判与归云宿。
寂寂那知几度春，苍皮剥落胜龙鳞。飞花暗度樵人隧，落叶常随过客轮。
今日旗亭送君去，去时雪满松间路。牢落无怀故国秋，苍茫正值青云曙。
岭头雪霰已纷纷，最喜青青自拂云。临歧何必攀杨柳，折取松枝可赠君。
无诸古城知几代，旧迹荒凉尽更改。祗今落日湖水滨，独有沧浪钓矶在。
猿鸟纷纷竟若何，昔人不见今人过。飞花故向滩头落，积藓空馀石上多。
今日携壶对清泚，秣陵此去应千里。渭北空传古有人，时明应卜谁过子。
矶下悠悠足鲤鱼，愿君此去莫踟躇。明年试看桃花水，会向龙门达素书。
故国春还草木深，百壶长拟共登临。如何此际翻成别，碧海春云日夜心。
伯劳飞燕苦西东，载酒看云几日同。别后相思君识否，断肠多在雨声中。
霜满枫林江上村，犬声篱落护柴门。空山落日秋砧暝，野渡荒烟晚磬昏。
寂寂寒灯当永夜，依依凉月对残魂。羁怀凄切空垂泪，又听前溪起断猿。
白云深处野人家，倚仗闲吟日未斜。江上数峰看欲尽，晚钟残月入芦花。
花市银灯夜向深，香风罗绮迥沈沈。不知何处笙歌起，传得新愁上客心。
马上游尘骤扑衣，仓忙朱雀转堪悲。鸡人候晓曾传箭，狎客临春只赋诗。
结绮宫前迷玉树，望仙楼外语黄鹂。长江浪说难飞渡，笑杀芒山侍饮时。
羽仙邀我饮流霞，不觉松梢日已斜。鹤背洞箫归路晚，一声吹落碧桃花。
紫翠丛中独隐奇，风霜饱历灿东篱。寄语柴桑老居士，好归吟赏莫教迟。
公庭无事理瑶琴，一曲阳春太古音。碧落霜清山鹤唳，寒潭烟净水龙吟。
调同千古南薰谱，响杂三秋午夜砧。单父当年成治化，芳名赢得到于今。
梁园飞雪玉缤纷，坐列金貂酒半醺。借问当时谁授筒，相如词赋最淩云。
蹄影参差踏软红，曾观万马拥飞龙。旌旗不动金笳歇，一片川原锦绣中。
谢家夫人咏柳絮，黄陵女儿歌竹枝。谁信长门秋淡淡，西风黄叶断肠词。
江水悠悠行路长，孤鸿啼月有微霜。十年踪迹浑无定，莫更逢人问故乡。
多君为我写江山，珍重摩挲老眼看。五十年前同笔砚，交情多在此图间。
飒飒凉飙起素商，横斜几阵向南翔。寒依菰米陂田熟，夜宿芦花水国凉。
片影带云横朔漠，数声呼雨下潇湘。往来天北天南路，遥认长汀是故乡。
九天仙子送琼浆，散入园林万颗黄。清庙周罍云捧得，渑池秦缶化陶将。
涵濡璞玉蓝田嫩，美满金茎霄汉香。欲和金丹餐玉屑，茂陵曾有寿生方。
有鸟有鸟丹山祥，羽族三百斯其王。五色灿灿昭天章，九苞七德德莫详。
太平天子运隆昌，千仞下来览辉光。曈曈旭日升扶桑，双双扬彩鸣高岗。
一唱一和声锵锵，钧天乐奏上帝旁。此鸟一鸣四海康，天下望汝仪虞唐。
虞唐君臣明且良，汝来应治真非常。谁家兄弟堪比方，应城二周列周行。
西来山色照邢襄，北走并州拥大荒。巨麓秋阴沙渺渺，石门寒气雨苍苍。
天边睥睨悬句注，树杪飞流挂浊漳。摇落故人堪极目，朔风千里白云翔。
金虎署中谁大名，我今出守邢州城。折腰差自强人意，白眼那堪无宦情。
世路悠悠几知己，风尘落落一狂生。春来病起少吏事，拟草玄经还未成。
当年草奏柏梁台，此日漂零浊酒杯。伏枕春阴三楚合，拂衣秋色大江回。
含冤夜识双龙气，作赋时推二马才。极目中原诸子尽，豫章城里一书来。
列舰如城积水前，援枹拥棹出行边。桔槔气迸流乌火，组练光摇太白天。
鹅鹳一呼风雨集，鼋鼍双驾斗牛悬。即今万国梯航日，并识君恩浩荡年。
西陵树色滉斜晖，一片仙舟拂练飞。三竺渐从天上落，二峰高入雨中微。
人今湖海开诗社，客自云霄奉禁闱。綵笔如花谁不羡，敢将春兴斗芳菲。
武林佳气日萧萧，夹道长松入望遥。黛色总疑天目雨，寒声不辨浙江潮。
含凄风自枯鳞起，倒影云随偃盖飘。非值有心同竹箭，悬萝争敢附高标。
五陵群少各贤豪，客有能诗调独高。受业不随秦博士，为文无害汉功曹。
十年我辈惭龙卧，万里君家起凤毛。江左衣冠堪此地，美名如昨照同袍。
醉拥骊驹不可留，送君花发凤凰楼。青春开府西陵色，到日登台北雁愁。
寒雨远分荆楚望，白云无尽汉江流。共知人世悲难合，傥得隋珠莫暗投。
玉貌元同苏小娟，清讴一阕最堪怜。歌声未断尊中罄，犹卸金钗当酒钱。
君王宵旰重筹边，汉使乘骢下楚天。蓟北未销金锁甲，荆南应贡水衡钱。
玉河堤柳堪持赠，祖道离觞且暂传。别后尺书无雁足，怀君魂梦隔晴川。
半载圜扉侍绛帏，离情相对更歔欷。三闾去国难为念，五柳归田暂息机。
蕉下未醒谁梦鹿，枕中赢得自轻肥。却怜放逐恩如海，犹幸君王赐铁衣。
危亭突兀瞰岩浮，燕子飞飞似泛舟。江势远吞扬子怒，云痕低锁美人愁。
双龙破浪冲京口，万马腾空出石头。南国自惭为客久，可堪重倚望乡楼。
楚国芙蓉折露妍，赠诗色借蜀江笺。文章日事乘槎使，书画虹光上峡船。
客路山青知己合，公庭水淡足人眠。相逢多是云霄贵，犹礼岩泉石榻禅。
家住青山鄂渚东，江楂曾宿虎溪中。峰标莲色孤僧致，诗度松声五老风。
羁旅吟期游汗漫，渔樵懒得话英雄。凫鹥既醉波光醁，白石沙边卧老翁。
流憩仙筇昼景迟，庭阶怡盼箨龙儿。莺声娇弄春蹊暗，蛟影夷延秋水疑。
桂出一枝山更媚，蒲成九节石应奇。而翁易授精微旨，汝伯诗为远大期。
适楚归来又适闽，桃溪柳涧踏清晨。服膺素有前贤命，流水行云任我真。
葱茜亭亭爱一橙，日供清趣映檐楹。明朝回首怀萍梗，记得沉吟此际情。
昨夜东风动九垓，董林生意满根荄。欲知化育功深浅，细看娇红次第开。
丹桂秋香又一年，老怀不必思华颠。闻香随处堪乘兴，浮世升沉一听天。
冥冥细雨滞行装，且复高眠向北窗。识得静中滋味别，始知禅客最为忙。
丈夫有志取侯封，剩喜君家袭世功。腰佩虎符头已雪，胸韬豹略气如虹。
策书此日才名遂，尊酒何时笑语同。若会故人张应奉，为言耕钓老山中。
路甸驿前溪水回，驿楼打鼓使臣来。满头白雪岁月改，对面青山云雾开。
万里逢人相劝酒，一身去国每登台。醉看大字忆都督，跃马赋诗何壮哉。
楚雄城郭暮云间，城上悲笳惨客颜。僭国曾称白鹿郡，居人犹说卧龙山。
葡萄直自张骞得，薏苡空随马援还。今日封疆非汉土，王师无地不平蛮。
景云僇尸李知古，天宝召乱张虔陀。唐兵莫讨阁罗凤，宋师不踰大渡河。
村村小屋鸡狗少，处处青山豺虎多。今日安危在诸将，请君听我姚州歌。
眼明百里眺晴川，洗我悲辛一迥然。山气成云无五色，石光如镜有千年。
荷戈戍士终怀土，卖剑居民尽力田。自古华夷归混一，今人未必重开边。
晓行清子川前月，夜宿白厓关上云。宇宙有生俱是客，江湖无日不忧君。
人心可使豚鱼应，绝域真同鸟兽群。饱暖残年得强健，未惭蛮府作参军。
青山环抱水争流，行尽云州入赵州。四野耕耘多乐岁，诸蕃出候不防秋。
过桥花竹前村近，入谷松萝小寺幽。妻子谁能免相忆，他乡虽好莫淹留。
山为城郭海为池，一卒当关万卒窥。越隽郡开通汉使，吐蕃兵结覆唐师。
只知地险如难服，岂信天亡遂不支。历览华夷每怀古，临风倚马读残碑。
西南形胜此山川，蒙段偏安五百年。圣主龙飞无僭窃，王臣虎拜有旬宣。
登临已觉心神豁，战伐安能骨肉全。多幸远民皆赤子，夫耕妇馌戴尧天。
眼中城郭与山川，生我江南罨画船。云气半峰飞白雪，水光一镜落青天。
野墙棕树人家住，官路梅花驿使传。最是禅房听梵呗，此心能洗百忧煎。
平冈走马神摩洞，荒驿闻鸡邓赕川。丹壑泄云朝翳日，玉泉阴火夜生烟。
一年残历愁来检，万里新诗老去编。山水不殊人事异，中原归计正茫然。
忽疑前夜风雨急，苍苍乱木蟠虬龙。枯藤老骨化不去，络索倒垂烟露空。
浮屠清净世难伦，细行威仪总是真。方外未能无职事，人间应识有君臣。
灵山一会闲缘了，劫石三生拂性纯。从此坦然云水客，木人花鸟度青春。
葡萄子熟边草秋，葡萄酒熟雪成毬。将军烂醉?毹月，士卒惊寒入敝裘。
幽居萧散绝喧哗，恰似柴桑处士家。门径莓苔无俗客，池塘鼓吹有鸣蛙。
冬青万树凝新蜡，春菜几畦开杂花。但得眼前风物好，尽将诗酒作生涯。
老我登高欠此楼，羡公乘兴及清秋。尚馀文字三王后，不尽江湖万里愁。
极浦风来樵笛起，危城日落贾帆收。却怜章贡遥相汇，一路民风托共诹。
绿波芳草恨堪论，高阁难期共一尊。何处江山如此好，古来题刻至今存。
花随流水春环砌，雁度寒云夜叫阍。自是好游心尚壮，不知秋鬓点霜痕。
一灯深坐不知寒，分阃天涯岁又残。部曲夜閒刁斗静，衙门地僻簿书宽。
曾闻樽俎能全胜，敢谓干戈可久安。独苦此心谁共语，每凭封事达朝端。
岭畔冬深亦乍寒，江风吹雨夜阑珊。不闻雁信来千里，空愧麟符绊一官。
睡少正须茶破闷，病馀那用酒为欢。古槐衰柳方摇落，时复萧萧打画栏。
穷乡荆棘已多年，此日金汤更可怜。泽及釜鱼春水活，功收刀犊夏畦便。
溪山顿改乾坤旧，风气还看楚粤连。容易敢谈疆理事，吾闻定计十年前。
楼船西上路倭迟，两岸江风飐画旗。民俗正劳千里问，年华休叹二毛知。
肇开山邑绥无赖，半减田租慰阻饥。老我提兵思按堵，喜沾馀润和新辞。
岁事峥嵘春又来，东郊鼓吹踏尘回。送寒已碎黄牛土，随俗聊尝绿蚁杯。
万里乾坤同化日，一时城市动欢雷。流年不为人久待，两见梅花傍岭开。
退食行台日欲晡，门扃苍柏一尘无。凤团煮茗閒吟好，龙挂燃香夜坐孤。
万卷懒开从插架，八州遥镇自披图。虚縻馆谷天涯晚，未有涓埃翊庙谟。
去年此日忆龙颜，天上初违侍从班。浪迹至今千里外，山呼徒自五更还。
乾坤开泰心同壮，梅柳回春鬓独斑。十载微痾欣顿愈，著鞭随地敢辞艰。
一封书奏险夷轻，百战功归带砺盟。世道更为今日起，心传独得古人精。
稽山峻绝云难蹑，赣水迢遥盖偶倾。早定南荒报天子，太平调燮待阿衡。
借问春归何处所，天涯芳草路茫茫。杨花不解留春住，空逐东风上下狂。
才聚还消似可疑，天公深意许谁知。但令海宇均滋润，不使闾阎起怨咨。
裁剪六花如有意，斡旋一气本无私。登高望远空吟赏，谁和阳春白雪词。
秉烛焚香坐不眠，夜长难到五更天。怀人此际隔千里，为客明朝是十年。
远道风霜嗟老矣，故园梅柳想依然。椒盘献岁知谁共，独把金杯对影传。
霏霏小雨不沾衣，细逐斜风密又稀。好湿香尘粘柳絮，莫教零落送春归。
杨柳阴浓水鸟啼，豆花初放麦苗齐。牙逢尽道今年好，四月平阳米价低。
一簇高低近翠微，碧云红树静依依。枝垂硕果霜初落，鸟露危巢叶渐稀。
僧寺楼台临竹坞，人家烟火隔柴扉。半竿落日斜明处，又见松头一鹤归。
银烛金樽映画屏，消愁聊借酒为名。醉来却喜朱颜在，畏老犹嫌白发生。
无客可邀惟对影，有镫相伴最关情。馀酲未解不成寐，起向瑶阶月下明。
黄鹄摩云壮气增，青虹贯斗剑光腾。半生出处惭无补，一代经纶学未能。
指下徽音弹夜月，笔端草圣袅秋藤。西风不尽思乡意，回首天涯忆旧朋。
南山夜雨曾同听，梦隔声分二十年。今雨复来听复共，白头窗里一灯前。
始信心非明镜台，须知明镜亦尘埃。人人有个圆圈在，莫向蒲团坐死灰。
四十馀年睡梦中，而今醒眼始朦胧。不知日已过亭午，起向高楼撞晓钟。
忆别江干风雪阴，艰难岁月两侵寻。重看骨肉情何限，况复斯文约旧深。
贤圣可期先立志，尘凡未脱谩言心。移家便住烟霞壑，绿水青山长对吟。
半似春还半似秋，不成估舶不成游。幸无冰雪伤离思，且有云山遮客愁。
远雁如尘飞水面，乱帆疑叶下吴头。明年更鼓潇湘柁，老泪凭添万里流。
锡杖行携挂百钱，曾言酒国胜生天。菜边有肉何妨素，瓮侧藏身或是仙。
石磴云来随散步，松房客去更安禅。山中僧腊无花甲，莫向菩提问岁年。
棠梨花开春日迟，绿窗银屏鹦鹉啼。玉骢惯识寻芳路，手绾同心约郎去。
燕梁綵飘金凤喧，翠襟小儿双髻悬。珊瑚鞭拆金锁掣，九地神牛飞上天。
东郊辘轳鸣紫犊，绿芜一片玻璃縠。柳眉桃脸红菲菲，东园蝴蝶西园飞。
霜前淡淡景初成，一抹风光菊满庭。清劲直符松柏操，娉婷羞比女郎情。
摘簪破帽人同瘦，吟傍疏篱句易馨。就里甘芳能济老，错从陶令得閒名。
染织风光五色成，文章灿烂长公庭。可谁今日根荄见，共语群芳霜雪情。
崔氏一坡元有谱，陶家三径亦流馨。莫将行止花前论，未了人间吏隐名。
采采秋英正落成，悠然佳思满幽庭。甘芳易得飧时味，潇洒难忘玩后情。
暮染朝薰争出巧，融霞浥露总含馨。帽檐笑把朱英插，香夺南枝更有名。
到眼风光画不成，谢家琼玉倚芳庭。花中清丽真谁右，雪里峥嵘似尔情。
清露匝篱花带玉，晓霞铺径霭分馨。芳标合并梅花论，红白何妨晚著名。
琉璃砚水黄金瓶，十样鸾笺写道经。太乙紫坛朝帝罢，蕊珠深殿彩花馨。
自剪朱霞补白袍，倚天还诵碧云谣。山前流水万里去，石上长松百尺高。
清磬时鸣玄圃玉，洞箫新斸拂天稍。采兰踏破春江月，笑弄银钩戏紫鳌。
十载南冠学楚吟，半生踪迹任浮沉。秋风客路冯驩铗，暮雨山堂叔夜琴。
濮上故人闻独钓，山中丛桂得相寻。归来不惜黄金尽，易水歌残壮士心。
千古名儒道业真，弄丸常自拟尧民。讵知异代逢明主，犹访遗编赐近臣。
迹托无名言未隐，理超有象物皆春。虚怜轻薄词人体，总似枚邹亦后尘。
惆怅东风恨万重，难将春梦觅仙踪。香魂一逐行云去，知在巫山第几峰。
天山猎罢雪漫漫，绣袜斜偎七宝鞍。半醉屠苏双颊冷，桃花一片殢春寒。
谷城峰下晚霞沉，黄石楼头暮雨深。正见氤氲生远岫，旋看飒沓满平林。
朝廷可下捐珠诏，田野空为种豆吟。纵获西成民已困，只应重雨栎阳金。
孙枝郁郁遍三秦，溜雨笼烟不记春。若论花黄忙举子，已曾忙过九朝人。
春风十万偃貔貅，谁似元戎晋锡优。五岭舆图开一半，百蛮冠带比神州。
银章首考中书令，画阁肩齐博陆侯。均佚莫言分洛好，玺书连夜下长秋。
闽下新哦蔽芾诗，一官清誉四方驰。霜威未降炎先退，阳气将萌物已知。
文辙东愁行大急，仙舟南望到何迟。名医囊里皆良药，细诊民痍对症施。
待漏晓辞双阙下，秉骢远出五云边。交游愧我叨虚誉，风裁如公羡独贤。
客路三冬逢积雪，关河万里值残年。七闽早晚咨询遍，犹想登临揽辔前。
郑公萧散著瑰姿，政暇常裁五字诗。天入碧鸡持使节，地分铜柱见蛮碑。
书萦带草承家学，庭倚甘棠寄后思。执法只今临外甸，履声还动紫宸知。
天教微雨净纤埃，重我登临一度来。山姓尚随轩帝号，诗龛谁继谪仙才。
云扶缝节中天起，地拔青莲四面开。鳌禁半生真浪迹，不知乡国是蓬莱。
四山回合驾飞桥，似隔云间万里遥。蜃气半天浮海市，龙雷平地起风潮。
云中鹤叟春锄药，月下青童夜弄箫。碌碌尘寰成底事，却将奇绝付渔樵。
因贪高绝口难名，变态分明是化城。巨木几年经魏晋，片云随刻送阴晴。
林开忽见僧堂古，岭尽时逢石栈平。山上雪飞山下雨，始疑身世半空行。
坐卧经行总是禅，身閒不出寺门前。诸般放下原无累，一念空来未有缘。
天上恩波深似海，梦中尘业散如烟。白头归向京城老，荒却槎峰种芋田。
四明南下水悠悠，三月龙江送去舟。折柳独怜今日别，看花重忆少年游。
病身自笑维摩诘，图象宁烦顾虎头。应念皇都桑梓地，故乡那复恋并州。
玉户玲珑巧制裁，冰壶皎洁绝纤埃。千秋不解昆崙冻，七日惊看混沌开。
花散琼台春不尽，光浮银海月初来。道人坐久心源净，一水泠泠晓定回。
近峰如黛接平沙，蔀屋翛然道者家。万顷雪波鱼散子，半帘山雨鸟衔花。
金灯夜照胡僧锡，银汉初回汉使槎。自古清江幽胜地，会分禅室课楞伽。
一自长干送别时，几看明月到岩扉。黄金可就仙难学，白雪重歌和转稀。
洗剑沧江龙气湿，步虚清夜佩声微。谁能谢却人间事，独数留侯早见机。
尚书纵笔写新图，古木疏篁半有无。厓雨未收泉散漫，山云不断雪模糊。
凤鸣朝日来阿阁，龙去秋木泣鼎湖。前代风流那复见，几回清梦绕燕都。
小宋文章似大苏，为行秋令到东吴。懒提劾鼠张汤笔，谁献监门郑侠图。
夜月豺狼潜草莽，春风狴犴长蘼芜。公馀应有同年念，为我城南访阿符。
衔恩西去守河池，节操承家愿未移。接籍已知生齿寡，前驱安怪吏人迟。
蛮风肯为双轓肃，昼日偏宜一鹤随。郑侠有图吾可绘，入疆何敢复言疲。
千古忠良逊硕肤，玄裳赤舄又东都。鸿飞正拟歌遵陆，骥足何须论畏途。
露润菁莪忻过化，炎荒草木庆来苏。兹行预有观风意，谁绘颠连郑侠图。
东人何罪苦荒芜，西使重来感慨孤。眼见老羸转沟壑，况闻少壮散江湖。
发仓欲矫长孺诏，赴阙须陈郑侠图。闻道周官弛除道，行看商雨遍郊衢。
老人诗句不支吾，为泣民穷泪眼枯。何当录上献天子，便是当年郑侠图。
野堂高会麦秋天，忆共攀花十二年。座对薰弦如昨梦，棹迎芳草又离筵。
乘时鸾凤云霄立，抱日鱼龙泽国眠。只恐天涯来雁少，瘴乡秋色渺风烟。
孝侯孙子独称贤，乱窜思归夜不眠。看画每期王右辖，题诗惟忆杜樊川。
桃花雨外寻樵径，春水天边觅钓船。爱汝披图良足慰，不须重办买山钱。
菡萏初开夏日长，垂杨修竹俨成行。绿阴处处如飞盖，却爱征途似故乡。
连年奔走长安路，骨肉音疏仆从亲。驰逐渐消髀里肉，摩挲浑是鬓边尘。
岂无杯酒供诗兴，为有乡愁入梦频。万里孤身犹似昔，岁华来日又更新。
十幅轻绡悬卧榻，银钩高挂隔纤尘。昼掀寝客魂偏爽，夜罩幽人梦不惊。
缜密难教蚊蚋近，玲珑能逗月华明。谁将上苑红梅树，彩笔描来无限清。
负谴南州宦况寥，喜君湖上每相邀。柳阴对景如看画，竹外闻歌似听韶。
燕石自呈惭赵璧，木瓜何幸报琼瑶。风骚动我沧州兴，安望冥鸿附碧霄。
去年过此重阳后，今岁还来月半秋。微迹总如萍梗寄，壮心宁为稻粱谋。
婵娟正好将谁共，歌笑遥闻亦唤愁。安得庾楼清兴客，相携谭道暂忘忧。
秋菊盈盈九月天，木莲湖上亦呈鲜。飘如西子缠绡舞，艳似真妃带酒眠。
偶对芳姿呼二妙，却逢具眼号双贤。从今作古风流远，未遇知音莫漫传。
公馀并辔之东郭，兴发停骖泛柏舟。却喜簿书无废阁，可堪尊酒俯清流。
萧条时事浑忘乐，荡漾湖光亦散愁。为爱秋芳西照暝，从容笑语未能休。
节逢寒露风初凛，景入秋深山色臞。欲就闾阎访隐逸，恐惊村巷罢传呼。
丛花作伴堪乘兴，斗酒相须不用沽。借问东君谁得似，贤哉广受汉农夫。
贤哉广受汉农夫，幸识荆州乐与娱。对榻剧谈真旷达，同舟共酌复何拘。
风来听竹如琴奏，醉后攀花似杖扶。安得江淹传彩笔，为君题景比西湖。
海天东望片云舒，忆尔鸣琴佐郡馀。太学曾同文季席，彝门能驻信陵车。
别来祇问三年艾，此去空缄隔岁书。岐路眼青知己在，肯教歌铗食无鱼。
为因衔命到蕲阳，还得承欢向北堂。金册手持归赤社，绿衣身著到钱塘。
鹓鸾一别思仙侣，书剑何时返帝乡。闻道江南民瘼甚，愿裁封事上明光。
老来心事乐幽栖，看竹怜君远见携。初辍班行来入社，旧栽花木已成蹊。
东篱谁送陶潜酒，半夜还分太乙藜。从此过逢知不倦，帝乡今已隔云泥。
归来犹未买良田，谁似淩江二守贤。心已忘机犹爱国，身无侈累却求仙。
听残曙鸟眠初觉，吟对秋英句倍妍。明发阿郎归省地，岂无庭鹤共蹁跹。
朝回长得奉慈闱，又却乘轺侍远归。江水自饶鱼入馔，门闾偏称锦为衣。
君亲恩重知难报，江海情深念久违。驱遍羊肠无畏处，也应持此报春晖。
宿云收尽好风来，令尹帆樯此日开。人为循良添怅望，诗因离别句难裁。
枫宸玉帛千官会，花县琴书几日回。家近河阳春尚浅，满城桃李更须栽。
是谁驱石到江心，天为羊城镇古今。风月不随人共老，莺花宁藉我登临。
诗情肯与珠争丽，酒兴还怜海共深。怪得兰桡归去晚，伫看灵雨遍山林。
几年京国不登高，今日重阳路里遭。已见黄花盈晚径，肯嫌白露湿征袍。
皇猷远大师无敌，军令严明下不骚。早晚归朝会知己，敢言衰病足劬劳。
今朝忽起登高兴，踏上层崖两径蹊。身在紫霄离俗远，手扶红日觉天低。
山花向我依然笑，野鸟留人只自啼。莫怪老夫閒散诞，疏林横月夜忘归。
千古交游道义存，故应传子复传孙。天开事业文章府，人聚忠贞孝悌门。
此夕莫嫌车马闹，清秋宜放笑谈温。吾曹当日相知意，欲为诸君次第论。
上下天光接水光，满汀芦叶晚苍苍。一声长笛惊残梦，明月满船风露凉。
微阳初动煖生灰，晨雪霏霏应候来。渐觉飞花迷粉署，忽惊舞絮满琼台。
银河有影光初合，金水无声冻不开。总道丰年三白好，且须酌酒劝深杯。
学省朝回无一事，钩帘坐看雪飞花。故人问字或载酒，稚子敲冰时煮茶。
东阁十年同载笔，西江千里共思家。昨朝葭琯阳初动，时觉新袍煖渐加。
暖日融融静鼓鼙，条风拂拂动旌旗。柳间饮马春泉细，花里闻莺昼漏迟。
近苑猎回犹赐馔，行宫朝罢更题诗。晚来独向都城望，云拥蓬莱五色垂。
白云回首暗巫门，绿发苍苍碧眼昏。乱后情怀千日醉，故交文物几人存。
秋深狡兔先成窟，日落归鸦尚识村。楼上风高笳鼓急，楚卿多有未招魂。
万虑纷纷了不干，生涯哨指白云端。昆崙已远樵无及，泰岳虽高采未难。
挑月往还真似苦，戴星出入也如官。秦关燕壁秋风乱，一束还堪为煮丹。
村头播谷唤声频，催起山中三月春。半亩何时辛苦了，荒田岂为责征宽。
耒驱莘野云初起，龙卧南阳脚未伸。千里长安人走马，山花笑杀垄头人。
倒骑牛背日晴晖，撩弄清风过垄时。蓑笠萧条随野乐，梅花嘹喨倚云吹。
桃林千队还须我，秦国五羊更有谁。莫道有人不知子，有人知子子何为。
乔木颠抛第一枝，撑持门户又阿谁。买田屋下春长在，打睡窗前月自移。
黄卷我成三十弟，彩衣尔是五旬儿。云过丽水酸风起，鸿雁一声天地悲。
十年辛苦九年灯，三十春光四十零。兄弟情因添侄喜，椿萱心为得孙宁。
肯愁家里无千顷，自感床头有一经。尊酒相逢须尽醉，眼中天地自分明。
万事称心一不忧，诗书欣喜为吟搜。熊罴夙愿应如梦，姜酒春斟不计筹。
赵氏箕裘京日月，丽山风土应公侯。年少爱尔登科早，莫学挨来我度秋。
早早梳头赶路程，赶程不到宿韩京。相逢妇子无见识，推我书生出外亭。
世上无人担屋卖，从来男不带家行。汝夫亦是江湖客，也在山中歇不曾。
何处笙歌闹耳边，丽洞廷寿设华筵。宝炉香动箕和斗，海屋筹添百又千。
群列孙英绳羽咏，一贞乾德衍瓜绵。四朝萱绿廷荆茂，代舞班斓绕膝前。
南老光临紫水边，香浮炬彻设斋筵。一筐蘋藻无岐两，翻诵菩提已数千。
玄昊钟灵应未讫，崦嵫宣景祝更绵。枝根共脉相传递，选择蟠桃贡叟前。
人生怀古不胜悲，况向前朝说盛衰。白浪泣声如恨宋，青山排戟欲诛夷。
君臣谦让称奴日，骨肉间关忍死时。嗟彼汴杭闽广路，月痕云影谩相疑。
抗疏名高世所奇，知君应未慰心期。高名若了人间事，筑室山中何所为。
白云仙吏自清閒，何事朝朝忆故山。我见画图心亦远，也知幽意颇相关。
太平书巳上承明，那得兹山独擅名。且托云霞封白社，还将霖雨慰苍生。
朝乘下泽暮扁舟，是处湖山便可游。好谢门前车马客，閒身多为白云留。
自缘懒性厌风尘，闭户非真欲避人。千顷春波纵孤艇，渔郎重到亦迷津。
握手临岐酒一卮，赠君聊为采江蓠。不辞残暑兼程去，恐负儿童竹马期。
丹砂争说出辰阳，不入清廉太守装。却笑当年勾漏令，风流罪过即仙方。
溪畔时呼一叶舟，竹炉棕簟伴清游。轻风吹入菰芦去，閒看波间下白鸥。
有鸟翩翩贴水飞，掠船历历度斜晖。探看何处神君使，碧玉为髀白锦衣。
怀岳于今五十年，丹青形影梦中传。今朝独立船头望，神色何如未见前。
朱陆当年此讲闻，晓然义利一时分。要知义利真消息，物我心生胜火焚。
失心失路可哀人，忽悟翻哀在自身。痛痒自身自知得，何如鸡犬又乡邻。
自爱丁香自在香，碧桃国色艳新妆。眼惊夏事怜春事，倚过南廊又北廊。
万劫尘氛愁汨没，三春花鸟废篇章。明朝约共花前醉，放手犹堪累十觞。
初到林泉兴最多，菊亲料理石摩挲。晚来独倚长松坐，渡口微风送棹歌。
我舟初挂一篷新，偶遇南船便问津。唤我停桡过仓去，岸头閒看放罾人。
井地遗踪废自秦，人无根柢世多贫。可怜野火依栖处，犹是文王旧日民。
汉江之水流潺潺，汉江之月照人寒。洵畅北来更奇绝，十日青山不尽看。
君来长掖四年多，故里朝天得暂过。为我试寻东海上，蓬莱方丈果如何。
坐久熏风不厌多，花香水气更如何。欲寻仙子家何处，十里红莲映绿波。
偶来一浴浑无害，何事频游天宝年。爱浴不知心有垢，宫中犹赐洗儿钱。
发馀陵上石纵横，陵下閒田亦尽耕。独有穹碑高入望，行人下马阅题名。
扶疏绿叶晚缤纷，似染潇湘水上云。何处飞来数声鸟，月明幽客梦中闻。
唐家羯鼓寝园空，犹有棠梨一树红。幽鸟似关兴废事，白头无语立东风。
虬髯年少羽林郎，曾侍先皇伐鬼方。玉帐风高围壁垒，牙旗云冷卓沙场。
非关卫霍功勋大，自是孙吴计策长。料得将门原有种，麟台图像晓苍苍。
鹦鹉湖头泊钓槎，杏林仙子到仙家。陈蕃下榻缘徐子，管仲寻盟为叔牙。
鱼向荻花江上买，酒从杨柳渡头赊。相逢莫谓贫相弃，共剪青灯话岁华。
风风雨雨禁烟时，过尽春光总不知。桃李野垣花落早，蘼芜江国燕来迟。
夜深檐溜寒无寐，日晏厨烟湿未炊。多少同年皆显达，独惭衰朽困天涯。
龙脑香消宝钏温，梨花明月淡黄昏。自缘妾命生来薄，非是羊车不到门。
春风得意早还家，不待长安满路花。已觉青袍同昼锦，却看银汉有星槎。
江湖廊庙皆心事，城市山林且岁华。珍重平生治安策，汉庭须召贾长沙。
身为五典三纲主，官作司徒典乐看。教授苏胡元有样，莫将资级小儒官。
青袍白发归田后，依旧山林隐者风。骐骥总宜肥苜蓿，凤凰终亦老梧桐。
要知维翰过裴皞，未许康成别马融。十幅蒲帆挂烟雨，江流元不限西东。
秦戍楼荒君未还，楚乡秋早妾摧颜。日寄情心与明月，相思何谢望夫山。
长安侠客多少年，醉歌击筑南山边。相逢不避鲁勾践，一夜掷卢得万钱。
长安侠客矜年少，青骊缓步章台道。相逢欲取胡姬怜，笑挟金丸坠飞鸟。
宪学名官愧我曾，得君相继价逾增。镕金有制元随可，璞玉无形已付能。
河广正誇杭一苇，崧高还爱驻双藤。许州品士亭如在，校罢诸生请试登。
中丞旌节自东来，黄鹤楼高倚宪台。江汉朝宗千古地，风霆鼓舞一时才。
洞庭水阔春初渡，衡岳云深晚正开。老矣东山烦问讯，苍生回首柰何哉。
娇姝拟向玉栏杆，零落春深杏雨残。闻道梅花开岁晚，凌霜凌雪不知寒。
兴逐山颠一振衣，山云长旁海云飞。天南云物无穷趣，都被游人眼带归。
别后俄惊四载馀，可人风度想如初。桂花香里裁唐律，柿叶霜前学晋书。
痛饮每怀倾绿蚁，平安还荷寄双鱼。高堂禄仕膺眉寿，早晚期来问起居。
赤帝提携日月开，弃捐平世卧青苔。千年英物沉埋久，斗傍寒光狱底来。
花落閒庭燕子归，楚宫腰细不胜围。三春憔悴飞蓬首，青镜空留明月辉。
明月青山短簿家，笙歌几处醉流霞。瑶光浸石翻疑水，玉露漙空尽作花。
朱刹孤危寄上方，青冥鹫岭独徊翔。云霞散落千层绮，日月昭回万仞光。
芸窗棐几绿云流，数亩琅玕一径幽。爱住浣花唯杜甫，常来看竹有王猷。
石梁秋水涨平芜，髣髴潇湘入画图。震泽连天浮玉镜，洞庭分岫浴青凫。
秾花纤柳石湖春，春色晴光欲醉人。野鸟不知今古恨，山僧堪證去来因。
鸥前远水疑无地，马首微风不动尘。许结茅堂看青碧，烟霞从此是閒身。
百年多难寄殊方，江草江花满意芳。避地不知茅屋小，到家应念石田荒。
东吴秋夜思莼切，南国春来浸种忙。野老倘分红稻粒，黄云应绕杜陵庄。
君是诗仙我酒豪，百年情分幸相遭。故园风月今同赏，回首功名等一毛。
头角峥嵘不记年，寒枝如铁叶如烟。驿亭风雪三更后，却恐老龙飞上天。
长平高馆一番新，贾相门庭迹已陈。万事废兴元有数，后人空自笑前人。
薄暮交城共驻骖，翠壶红烛动春酣。明朝又向青山别，君指河东我冀南。
夏中甘雨不为迟，方伯开筵正及时。明日尽欢须彻夜，殷勤先报主人知。
祷雨无嫌得雨迟，田苗犹是发生时。分明听得舆人颂，方伯忧民天地知。
冀北霜风透布袍，重阳随处可登高。马蹄又过黄花岭，那得黄花荐浊醪。
际遇贤王真可喜，臣僚如坐春风里。宝贤乐善重诗书，昔日河间未堪比。
冰姿只合对蟾光，懒向繁华竞斗妆。开向百花头上早，春风不改旧时香。
干霄古木上蟠龙，响根禅林和晚钟。历尽炎寒多岁月，森林共仰大夫封。
孤城北面与山齐，山蔼苍苍度晓鸡。报得浈州春信早，户思弦诵野呼犁。
芦花江畔钓舟轻，欸乃歌狂浃隐情。不著衣冠空世代，海天摇曳一蓑清。
龙池润洒遍贞岷，霁色初开入望新。野老莫愁天不雨，文仙原是作霖人。
绥水茫茫夹右洲，沙莹遥带远山浮。洲名试听呼谁氏，颂德于今二百秋。
片帆风雨泊孤城，一刺龙门曳履迎。阀阅平原推世德，诗篇光禄擅才名。
风期乍拥衰颜壮，雪色频扶病眼明。多谢酒人燕市上，竹林吾已负生平。
姓名曾冠少年场，逆旅相逢意慨慷。能以三都雄艺苑，还将一剑倚扶桑。
燕台击有荆轲筑，粤国游无陆贾装。为爱琅邪门下士，如君词赋独升堂。
诗名久已动长安，此日仍登上将坛。投笔耻为秦博士，横戈今作汉材官。
常?一命酬知己，不爱千金赠所驩。莫道书生无远略，东封函谷有泥丸。
雨春情况闷中谙，一日初晴月已三。半湿半开花解笑，相呼相唤鸟交谈。
閒行聊乐将谁伴，独咏而归也自堪。更有馀怀成漫酌，好风吹面小轩南。
春闱指日忙忙去，蹑冻开途岁尚馀。拂面风尘寒送酒，临关霜月晓催车。
榜头要著渴睡汉，阙下当知行秘书。五十功名休谓晚，老成还听首传胪。
东坡新船高似屋，两舷开窗三十六。昨乘缺月汎昆湖，今汎杨湖月方足。
老夫不及困河鱼，到月足时人欠福。莫能扶惫踏高筵，马不进兮人累俗。
翠盘露酒白玉香，一饮之缘惜难卜。月从水上忆车公，还能入户寻幽独。
枕前只作卧游人，亦有清华烂双目。高吟不寐待回船，输却醉乡诗可赎。
公来犹记十年前，我在山中正浚泉。陆羽水经应入妙，卢仝茶力漫通仙。
閒边梦亦寻常见，病后诗曾一再传。他日风雩还有约，沧浪歌罢采金莲。
兔鹘萧条墨影深，湖州真迹重千金。梦回月冷閒堂曙，空翠濛濛上客簪。
双林持钵老应慵，尊酒惟便对雪峰。丈室烟花连小苑，夹城云日递疏钟。
相期祗有青精饭，卜筑先留白鹤踪。去住空门应不碍，肯论歧路各西东。
一别乡园廿四春，种来松树已成村。寄言孙子须培植，剪伐无令及本根。
种得长松万个多，连山数里暗烟萝。何时投老归乡曲，分我寒岩翠一坡。
百年俎豆水云间，万里虹桥指顾还。节义今传余阙庙，何人解忆古厓山。
大庾岭头日欲低，曲江祠前行客迷。一过韶阳倍惆怅，刺桐花里鹧鸪啼。
鳄溪南望海云生，韩山花开千树明。玉序横经周柱史，鹄袍端拜鲁诸生。
桃花参差柳叶多，新雨滩头生绿波。一夜东风吹驿舫，榜人齐唱弋阳歌。
分司冠动神羊影，江渚舟冲白鹭群。见说武昌风日好，楚王宫殿蔼晴云。
汉上春风吹驿舟，汉南箫鼓作春游。夏口莺啼虞帝庙，江陵花满仲宣楼。
铜雀云封泽未乾，摛文墨海起汪澜。蟾蜍滴带阴山润，鸲鹆星分璧水寒。
晋帝赐司麟笔重，王慈取并素琴端。不磷磨尽坚如许，敢作他山一石看。
可道奇游是采真，峰头爽气入秋新。玲珑山水弦中调，缥缈烟霞物外身。
湛露深杯酬玉女，寒梅幽梦访花神。欲寻上界逍遥子，好问西园笠屐人。
青丝络头白鼻騧，杨家有女颜如花。金门半开天欲曙，蛾眉淡扫朝官家。
官家鼾睡起未早，阿姨一来即倾倒。中使传宣出紫宸，信是人家生女好。
合欢花瘁沉香亭，玉环宿酒浑未醒。春风暗送年华老，绿衣飞报畴能听。
金钱赐浴恩泽新，温泉不洗马嵬尘。底事画工心独苦，图中偏写虢夫人。
涧上长松一百尺，松花落涧流香雪。仙韶入夜度晴空，飞瀑随风洒秋月。
高人于此构小亭，上有云气山青青。昨日客来觅琥珀，旋汲清泉煮茯苓。
城中市声如海水，纷纷甲第连云起。自从秦鹿走中原，蓬蒿长遍鸣珂里。
夜深鬼语风吹沙，光怪走地圆如瓜。兔葵燕麦芃芃地，尽是当年宰相家。
方春两眼不曾饥，饱拣花枝到柳枝。哀乐无端生杀外，河山有样去来时。
狂夫顾笑难消汝，哑女当歌拟倩谁。何事延陵观乐客，强删苗黍下泉诗。
声名久属赵清献，家世咸推陈太丘。千里江山辞建业，一帆风雨到杭州。
藕花白白湖边寺，杨柳青青郭外楼。幕府若逢相识问，几年閒却钓鱼舟。
画图忽见白云峰，茶屋香台树几重。身若在师行道处，晚来唯讶不闻钟。
客有乘骢白玉羁，从天六传下诸夷。昆池水习三千舰，益部霜驱五月师。
飞檄春农归耒耜，停车夜垒散旌旗。甘泉实已垂南顾，尺羽能令奏计迟。
青莲居士蹑青霞，曾移九子为九华。君今五华读书处，又见名山属李家。
峰峰西岳云间掌，朵朵郇公字里花。不似终南饶世路，尽堪佳处向人誇。
缘师棒底少知音，一钵飘然辞故林。是处可登三昧地，何须忽起四摩心。
离山梅子从生熟，探水茱萸自浅深。归到浴时须遣却，佛堂牢闭不容针。
明牧招携兴倍长，看山终日绮筵张。歌传激楚云边调，酒进宜城竹外觞。
堤树远连襄汉影，岩花轻点芰荷裳。习池岘首当年事，千载来游复此乡。
危亭遥枕碧山头，匹马从来五马游。千里未忘丘壑兴，一杯同破古今愁。
坐移曲槛青云绕，俯瞰澄江白练浮。自是使君能爱客，夜阑尊酒尚淹留。
山北山南路正长，东风吹送野花香。数声啼鸟知春雨，一路归人背夕阳。
溪水长年流不尽，岭云终日变无常。身逢胜迹应难遍，游思萧条转易伤。
皇明一统大书元，正值邦侯入觐年。五马嘶风行白昼，六龙扶日上青天。
朝中礼乐衣冠盛，阁下文章政事全。莫道颍川功第一，古今何代不生贤。
文章太守孰能俦，五马分符古列侯。骑从偶然过绩邑，鲰生何幸识荆州。
桥头杨柳春先得，江上芦花雪未收。朝罢君恩应借寇，莫教父老永凝眸。
不向亭衢跨紫骝，却从江上驾扁舟。风吹骇浪花翻雪，雨压低篷人俛头。
一日行时三十里，寸心怀却万千愁。明朝水净天无际，高挂云帆出北州。
舟过梁洪信险哉，中流屹若势崔嵬。狂澜震荡翻三级，怒气奔腾鼓万雷。
姒禹施功遗迹在，卢公有记古碑颓。人间奇险应如此，不特瞿唐滟滪堆。
之人骑鹤上苍冥，遗冢累累草自青。今日松楸成枳棘，当年勋业在朝廷。
谩询故老家无类，犹见先贤碣有铭。馀恨不随流水去，行人呜咽不堪听。
江南游子茂才华，此去之官水陆赊。行旆几时辞日下，客舟今夜到天涯。
东风驿路闻啼鸟，落日烟林舞乱鸦。矫首东昌才咫尺，料应清梦绕皇家。
故乡南望路偏赊，清梦无时不到家。僮仆出门迎旧主，稚儿环膝献新茶。
庭前萱草春仍绿，阶下长杨暖正花。惊觉不胜愁绝处，柳梢明月照窗纱。
平沙万顷浩无垠，一阵风来总是尘。初讶瘴烟昏白昼，又疑宿雾翳青旻。
风前欲语难开口，马上相逢不见人。何日乞归优诏许，清泉白石与为邻。
手承丹诏出京华，惊见途中景物嘉。官柳翠于桥下水，野桃红胜日边霞。
客怀己觉尘埃苦，王事宁辞道路赊。野老亦知天使至，旋呼童仆煮清茶。
风流词藻郢中才，酒熟黄花对客开。高阁秋阴寒薜荔，一帘霜叶点莓苔。
醉来泽畔如相问，赋就江南祇自哀。意气千秋吾党在，不妨月下数衔杯。
松桂森森雨乍晴，客来湖海气纵横。壶觞不减山阴兴，词赋还齐邺下名。
曲径竹摇寒月影，空庭雁度朔风声。可知今日莲花社，也结柴桑漉酒生。
海上西风万木哀，开樽相命一登台。寒江朝曳云边练，怪石秋生雨后苔。
片片飞鸿过睥睨，亭亭双树倚崔嵬。天涯此日悲摇落，作赋谁怜宋玉才。
忆昨看花醉草堂，风流吾党擅词场。千秋一附青云色，中夜频歌白露章。
愁满关山逢雨雪，梦来故旧倒衣裳。论文尊酒知何日，独立孤村送夕阳。
青藜遥夜并过从，白帢聊将对曼容。一遇仙郎惭倚马，从知词客擅雕龙。
丹霞恍忽闽山驻，紫气苍茫岱岳重。遍读新诗三百首，江天何处觅芙蓉。
三年守岁各殊方，京国湖南总帝乡。宦迹半生成潦倒，客怀随地转疏狂。
即看腊雪开梅坞，亦有春风到草堂。不识故园同此夜，灯前儿汝几回肠。
叉手东风月一更，我来君去最关情。天机转弼南都教，人事难逃月旦评。
四海英豪频属望，八闽衣线念非轻。乡书首发他年解，谁道吾侪眼亦明。
蓬飘萍散几星霜，寤寐常悬月照梁。同籍君皆衣锦客，败群我是触藩羊。
浮云变态缘何事，春梦回头有几场。最羡凤城歌四凤，一时千仞共翱翔。
丹诏优乘六传行，都门冠盖一时倾。因君今日归与意，始信千秋达者情。
事贮左垣传马史，人将北斗望羊城。繇来兴替关黄发，伫看蒲轮及老更。
银箭金壶清漏长，锦云百队红鸳鸯。春风侍宴苏台畔，歌吹连宵声不断。
盘中绛蜡光玲珑，玉缸霞液玻璃钟。吴王醉拥西施卧，灵岩山头月将堕。
月边惊乌尾毕逋，夜飞三匝啼高梧。绿窗织素谁家女，低蹙蛾眉泪如雨。
银灯照影翠屏深，声声似听夫君琴。霜华满庭天欲曙，正是愁人断肠处。
才向瑶台觅旧踪，曙鸦啼断景阳钟。薄施朱粉妆偏媚，倒插花枝态更浓。
立近晚风迷蛱蝶，坐临秋水乱芙蓉。多情莫恨蓬山远，只隔珠帘抵万重。
细骨轻躯不耐风，春来帘幕怕朝东。人间玉宇三山隔，天上银河一水通。
眉晕浅颦横晓绿，脸销残缬腻春红。冰弦莫奏清商曲，满地霜华泣翠蓬。
自觉妆鬟太沓拖，不因君意却因何。车中果亦同心少，座上香须见面多。
犬子于今还绿绮，牛郎无夕不银河。此心醉久公然说，冷淡朱颜更易酡。
弹剑西游亦壮哉，幕中虚左待君来。紫薇开省前朝事，白首夷门异日才。
隘地河流京索拥，接天秋色具茨回。更知多为髯参喜，骑马时登古吹台。
移洛苍松影已虚，危栏风冷意萧疏。雪姑此日空翻羽，绿瓦新禅竟变居。
岭外共忘征汇始，卸庄谁念得名初。还他消长河图数，不似江潮易感予。
闻君典教吾邦去，喜意浑忘送别情。当见文风兴一郡，定将经术饱诸生。
杏坛琴静移花影，芹泮吟馀对月明。况有黄堂贤太守，公馀应觅郑康成。
何以家为又葺庐，投邻乞食且踟躇。妄称吾辈陶元亮，不识人间华子鱼。
抱瓮自吟东武句，开窗时读豫州书。榛苓岁岁伤摇落，古道飘风揭大车。
召命传宣出紫宸，彩云西拥到宜春。即看致主同三德，自古襄时在二人。
务本移风知有地，赓歌流韵又从新。共称圣主今尧舜，自有当时弼直臣。
大鄣山前黄叶稀，游人江北行将归。相思千里芜城月，鸿雁翩翩何处飞。
一片孤城带落霞，万山风雪客还家。君歌水部杨州句，应念官梅几树花。
鹿鸣歌罢识君回，犹忆同随计吏来。献赋十年曾待诏，哦松此日独怜才。
徵科须为生民念，繁剧祇应敏手裁。三月莺花春事好，离亭且尽故人杯。
频岁求归始得归，此心惟是老天知。寇公闻望无多辈，白傅风流又一时。
帆向潇湘秋色远，首回钟阜夕阳迟。能将捧日排云手，尽采山中五色芝。
杖履年来奉旧畿，歌骊忽漫送将归。中枢地重卿为月，初服心悬黻作衣。
海上貔貅悬指画，尊前裘带恋清晖。可堪春暮秦淮道，折尽长堤柳絮飞。
简练材官十成兵，东南半壁壮长城。忧时未尽匡时画，去国还留报国情。
暂许林间开绿野，可知海内望苍生。分携共洒新亭泪，莫漫归寻鸥鹭盟。
上林巡幸念皆春，不见中书旧日人。本谓遭逢同结主，岂期材智反投身。
衣冠徒抱千年恨，胡虏终贻九庙尘。遥想英魂归海角，还依玉几奠麒麟。
直道谁甘与世浮，前程端合是雷州。清朝望重三登相，黄屋亲扶一上楼。
竹翳古祠恒带雨，草迷荒院欲经秋。可怜碧海青山色，犹对离人起暮愁。
密树啼鸠不可闻，楚台何事暗巫云。岸回响溜涛声壮，山挟狂飙雨足分。
曲渚凫鸥翻戏逐，中原豺虎更纷纭。蘋踪莫问阴晴事，岸帻持杯且属君。
扁舟初发若耶溪，归梦先能到浙西。行李惟馀一吟卷，经过山水尽留题。
碧鸡山顶登临处，一片苍烟迷海树。回首章台若个边，青天不尽山无数。
欲倩西风吹雁书，拂云遥寄故人居。书中草草无多字，但道相思会面疏。
八月秋高塞草斑，将军千骑猎前山。弯弓不射南飞雁，恐有征人附信还。
万里移家入瘴烟，故乡音耗若为传。衡阳自古无来雁，况去衡阳又八千。
昆阳市上美人家，饮酒曾停过客车。万里相思不相见，东风吹尽蜜檀花。
鸡声初乱五更残，朔风飕飕送晓寒。潮长扁舟下急湍，轻波水面正瀰漫。
日轮浮动海天宽，蓬莱宫阙倚云看。咫尺谁家吹紫鸾，城上朱楼十二阑。
枫阴荻岸晚烟开，鹤膝逡巡践碧苔。隔岁相看颜似旧，衰年无据漏仍催。
清宵疏雨喧梧叶，草阁归云腻竹胎。薄遣新欢消夙昔，临觞聊罢筑声哀。
河朔风流避暑年，平台此日更翩翩。客惟枚叔元称叟，主自梁王雅好贤。
兔苑近含嵩少雪，雁池遥动广陵天。故人苦热心同渴，安得金浆共尔传。
烨烨玄岩咏紫芝，蒲轮前队引非氂。七闽虎变雄三户，百粤鹰扬载六师。
砌荚尚依唐日月，宫槐重睹汉威仪。十年辛苦调元老，窥见河清饮月氏。
樽俎先朝待折冲，师臣重咏旧车攻。两京玉辂传桴鼓，五铎金陵应栈钟。
北阙渐看红日近，东山聊付白云封。艰虞早识兴王地，望断南阳五色龙。
帝赉傍求复旧京，中台星正紫微营。九天素女云中侍，万国黄舆日下平。
棘水投纶苍兕啸，桐圭分土羽凰鸣。历阳沸井寻常见，唯问荥河几度清。
巢风欲动始占鸦，空里悡翻百宝车。葱岭未消阿耨水，珠林忽散鬘陀花。
故毡犹在能禁冷，好客相寻懒卧家。且似瞿昙逃世网，雪山跏坐足为叉。
清白关西代不衰，风猷吴下去还思。生平自是无三惑，暮夜何烦有四知。
明主自传青琐钥，举朝争诵皂囊辞。莫谈江汉垂纶叟，十载天容一壑私。
十疏回天足雨霖，传来一读一沾襟。艰危旱后安邦计，辛苦行边吁阙心。
恩到阳春回使节，身归霄汉领朝簪。皂囊更借筹边急，闻说烽烟紫塞深。
乌台御史似王猷，种得琅玕几度秋。香墨写成鸾凤尾，赠君携取到长洲。
万艇渔灯半晦明，稀微海角晓云轻。山连北固青迎眼，水激中泠白拂旌。
尽望潮涛烟鸟影，终宵风雨蒻蓬声。茫茫天堑分南北，不尽行人今古情。
山客原来久恋村，桃花休笑出桃源。风云天上惊回梦，犬马人间未了恩。
湖好知章终乞镜，檄忙毛义苦临门。秋深白酒黄鸡并，席上应留醉我尊。
曲靖欢看候火红，疏帘孤馆自生风。己呼厨急开清圣，可奈天留忆戴公。
万里越燕初夜永，几时江海更秋空。想应鲍叔心如月，处处还随照短蓬。
曾甘嘉庆醉房陵，土果羞将向客称。酒色春浓聊自媚，醯浆腊酿只人憎。
敢于老氏誇宗派，疑与曹公是裔仍。盛夏令人思京国，玉沈冰盌破烦蒸。
萧条江畔倍思君，为忆西堂昨论文。双手握珠齐照夜，十年磨剑未从军。
心孤丸傍葵倾日，骨瘦争看鹤在云。旧梦与谁谈得尽，落红何事更纷纷。
仙舟款棹湘江濆，中有真人衍经纶。缕分类比坐机杼，舜裳殷冔周郁文。
彀中叶叶广紏络，桑麻布屦及玄纁。更凭馀绪系诸蛮，坐使毡毳仰圣君。
旧路新亭那可过，神州翻不似滹沱。地经战后人逢少，江入秋声夜听多。
白首对君心更热，青萍避客舞还歌。三年消息空惆怅，独立南楼倒晓河。
存亡未了复亡存，欲火难烧此利根。生化有涯真子母，圆方为象小乾坤。
指挥悉听何须耳，患难能排岂藉言。自笑白头穷措大，不妨明月夜开门。
停云依树隐琼台，别后思君花乱开。客梦不知湖海远，几回飞绕定安来。
一从初服谢纷华，吾道荆南几大家。海上谁能忘露冕，岭头应自忆梅花。
当门令子将传笏，讲席诸生半赐麻。方朔金闺寻旧约，祝融何日共餐霞。
政谱家传自太邱，一麾还向蜀山头。巴流几折江成字，栈道子盘鸟亦愁。
乱后疮痍犹太起，逋馀鹰隼几时收。需君到霈随车雨，刀剑行看买犊牛。
使君高谊如山丘，缄书远讯何绸缪。自怜怀刺向谁是，我欲索赋从君游。
半生久已负七尺，一日便可成千秋。为击唾壶歌伏枥，起舞幸有双吴钩。
一统山河万国恢，太平光景净氛埃。滋荣晓露金门树，披拂春风玉砌苔。
万叠楼台平地起，九重宫阙倚天开。圣朝根本隆斯地，汉族重兴气运回。
鹭车飞下遍南州，趁晓春光总胜游。杨柳风中金勒马，桃花浪里木兰舟。
山因日出收残照，江为潮来向上流。民族与时俱一变，也应海屋又添筹。
一夜同衾百夜思，交欣未已便分离。揽衣辗转无眠处，推枕徘徊起坐时。
云雨到头浑是梦，烟花满眼转生悲。多情却被无情苦，好汉磨来也似痴。
慈乌哑哑度南枝，游子惊寒泪满衣。自愧一身淹岁月，难将寸草报春晖。
关山远望情何极，菽水承欢事已违。肠断几回空送目，孤云欲傍大行飞。
乡里人归我未归，家书一纸寄阿谁。砚中滴泪浓磨墨，笔下伤心乱写诗。
梦到北堂惟母接，望穿南极只天知。此书莫向堂前读，灵爽如闻也痛悲。
裂石崩山急急忙，县官脩路筑桥梁。一朝直起千人众，两道横开四丈长。
坑坎几时填得满，田园到处被侵伤。驰车骤马平平过，谁敢崎岖怨路旁。
严君此地会鸣铎，贤令于今更鼓琴。遗响振时惊俗耳，颂声高处快民心。
风清月白花封夜，云影天光泮沼阴。试向山城听舆论，一家重沛两甘霖。
高阁开襟生远兴，西山当眼更分明。酒边花树三春暗，湖上风林尽日清。
忆昨并穿岩洞入，只今疑绕薜萝行。浮生扰扰非吾意，去鸟悠悠空世情。
四十年馀添白发，却因头白忆青春。初缘愁病斑斑出，自落风尘种种新。
已讶入梳纷满面，每于临镜一伤神。官途役役羞看汝，勋业犹惭报主身。
茆盈兄弟昔餐霞，回首松门几度花。留得玉芝逾橘井，炼成金骨胜丹砂。
新种龙仙叶叶长，春风吹作辟邪香。那能白日骖鸾去，手把璚枝献紫皇。
秋日郊墟兴转彺，马蹄随处晚花香。断云低映楼台湿，细雨新生枕簟凉。
路杳八千长作客，年过四十尚为郎。相逢且尽杯中物，摇落天涯醉是乡。
昨夜愁声落汉原，长陵金粟尽啼?。谁家风木无穷思，五马山深独闭门。
大梁公子写沧洲，几百年中墨尚留。芳草秪疑韦曲社，青山多是洛阳秋。
天边积霭鸿初断，浦口微霜叶尽流。遥想繁华何事业，汴河东去更悠悠。
朔风吹海寺门凉，喜有宗雷到上方。游里定编高士传，衣间全带薜萝香。
行从花县分襟短，吟向冰崖出峡长。我久忘形君有道，便从今日契空王。
匡庐北去可停舟，特探鸾溪一溯流。月色冷空寒谷影，鸿文高为道情留。
风尘黯澹真堪惜，书剑鲜明是壮游。但使渊明能入社，东林从此记中州。
李泌当年一献身，岂无高楫济长津。观风夷夏诗多采，补阙朝廷疏屡陈。
阿阁九苞回彩凤，急风千丈挺霜筠。因君却忆吴司谏，曾以龙光射钓纶。
停桡徐步扣禅关，门掩松阴白日閒。坐对寒云时怅望，萧条落叶满空山。
赤管年来侍禁中，忽衔使节日华东。九河雨色过梁苑，七泽秋声到楚宫。
故里歌成飞白雪，大王赋就起雄风。还朝欲问陈诗事，莫采章华达圣聪。
为衔恩命出明光，驿路迢迢向武昌。礼乐共瞻周太史，声名曾冠汉贤良。
楚筵酒设黄金缕，郢曲吟成白雪章。何事锦云随地落，乘流知欲赋潇湘。
相国风流去见思，君谈白马又称师。悬知蝌蚪雠今日，绝胜邹枚授简时。
怀人倘下陈蕃榻，吊古应歌梁父词。莫以京尘同宛洛，吾将重订海鸥期。
收尽吴门桃李春，图书归箧未全贫。小山好客能招隐，野鹤摩空耻傍人。
秋月乘舟堪咏史，空斋卧雪任闲身。怜君漉酒无长物，聊赠清风一葛巾。
移家白首寄他乡，岂为安储寿汉王。吏议只今方逐客，春鸿归尽隔潇湘。
午夜荧荧对影寒，客心展转思多端。甘抛松桂周旋久，自识风霜阅历难。
蜗壳壁枯殊失笑，羊肠路转且为安。忽来岭上梅花信，惊起挑灯仔细看。
归欤欲赋托空言，生计羝羊困触藩。滫瀡未能怡白发，泉台无计慰黄昏。
鸡鸣似欲回残梦，柝击频教乱旅魂。若问羁愁何处剧，夕阳影里望江村。
征帆十里挂澄湖，摇拽斜阳远欲无。骞去长空随鹳鹤，浴来同伴问鸥凫。
不嫌日蔽交阴重，偏爱台虚趁客孤。回首登高馀兴续，那知前路已荒芜。
生涯渔钓满江湖，千古升沉事有无。何限溪山群覆鹿，不妨天地任归凫。
台高独向苍茫立，目极空涵意象孤。落木洞庭波澈底，萧萧汀畔尽荒芜。
醉石先生不爱醒，一瓢初过碧澜亭。那无令尹占真气，忽漫吴兴下酒星。
须似蘋洲怜我白，眼如苕水为君青。何当夜半扬舲去，与报床头双玉瓶。
使君置酒赞公房，飞盖追随草木光。选胜不辞萧寺远，为閒翻遣老僧忙。
千村霁雪人凭阁，一坞碧云山堕墙。斜日离离宾客乱，好修故事续欧阳。
野渡空横尽日舟，蒹葭生满白蘋洲。毛嫱自倚能倾国，稊稗宁知剩有秋。
学就屠龙谁与试，技同操瑟不相谋。人间得失无穷事，笑折黄花插满头。
箬笠扁舟白马谈，浮生忽巳鬓毵毵。无能九土游其八，不朽千秋共此三。
曲水竹林分左右，青山宾主列东南。此中但可吟风月，百尺陈楼一草庵。
径仄祠荒客倦看，乡人伏腊自衣冠。疏篁秃柏晚何意，伏雪淹霜春未寒。
尚有生刍堪荐玉，岂因黄绢却回鞍。男儿七尺应无限，矫首风尘万事难。
仙令才名藉豫章，栽花能自胜河阳。邑饶耕凿淳风古，户有弦歌化日长。
百里上游推保障，三山驰誉遍循良。采金见道烦中使，索骏应同入尚方。
潭潭第宅俯长衢，杏阁桐窗似画图。三十年来陵谷变，耕人犹识旧铜铺。
璧破珠沈剑掩光，此生无地见中郎。刚留南堰门头月，长为愁人照屋梁。
忽思吴客四条弦，出谷新莺咽洞泉。一曲醉翁何处听，冬青树底佛堂前。
草没龙城不见家，远随毡骑猎平沙。知君五载思乡泪，滴损营前苜蓿花。
双驹汗血已班班，蹀躞春风意态间。闻道千金求骏骨，不应龙种在人间。
仙子新从紫海归，酒香浮着五铢衣。卧看白鹿吃瑶草，满地琼云凝不飞。
荐引承明侍从庐，西游谁似马相如。芙蓉一片酬肝胆，岂但长杨谏猎书。
澹河残月影层楼，玉树初惊一叶秋。阊阖洞开天语近，觚棱斜转日华浮。
仕途一任王融笑，清世空怀贾傅忧。误矣腐儒无寸补，终年簪笔傍螭头。
阿士题诗自绮年，新将珠玉缀成编。共言体出西京后，更道声从大历前。
池上咏鹅思不假，席间赋犬句争传。同心一见能嗟赏，可是王融得我先。
竟陵宾客似梁园，才俊翩翩总在门。怪杀王融偏贾祸，西州烟月断人魂。
女几山前春雪消，路傍仙杏发柔条。心期此日来游赏，载酒携琴过野桥。
云开远见海中山，万里归程一水难。雨脚渐随车辙至，风声遥递棹歌喧。
甘棠树老还当茇，桃李花开正满门。多少儿童骑竹马，拦街争迓旧郎君。
客里那堪一送君，归心几度逐溪云。九重雨露新承宠，万里舟航只为亲。
煮蕨自知甘列鼎，铺霞偏觉胜重裀。彩衣岁岁堂前舞，不愧当年奉檄人。
老禅宴坐红氍毹，心如莲花不著水。信口试作莲花吟，声落九州烟雨里。
吴兴学士开新图，集贤待制大字书。天生三老仍并世，邂逅一笑山如庐。
清河先生好事者，题封远寄草庵下。草庵老禅之子孙，白璧明珠喜盈把。
呜呼九原不可作，莲花如今亦冥漠。踞湖山顶望江南，青天飞来双白鹤。
将军老去已封侯，汗血功成百战秋。得放华阳春草里，黄金何必更笼头。
男儿许国亦无多，几向肝陶复胆磨。热血千秋留愤壮，孤怀此刻抚沉疴。
天方閟毖劳亲钺，身敢栖迟惮枕戈。所惧闻鸡先有客，披衣中夜浩长歌。
松阴桂影四周遭，客在南楼睡正牢。窗外忽闻声剥啄，书中深感意勤劳。
剖开陶氏不如蟹，满饮周郎自醉醪。三复高情无以报，临风聊为一挥毫。
睿思讲罢讲何思，请更参详率性时。膝下瞻依宁俟虑，井边怵惕那容迟。
也知研究堪穷髓，绝胜疏浮但撩皮。祗是不思原圣脉，入门争可让些儿。
等閒莫把意为心，才说寻心无可寻。固在一腔难问际，虽然万备不容针。
匪凭轴在空轮饰，觅得丹来遍地金。千古斋心颜氏子，聪明黜尽只潜沉。
奎壁垂光间气钟，仪刑一代属成功。泗沂道重尊天下，濂洛源分出建中。
僻壤鱼虫沾化墨，中原麟凤仰遗风。沧洲寂寞斯文弊，泪洒秋烟野殿空。
菱角钩衣为出尖，莲心苦口却回甜。妾生不恨郎缘薄，自恨春波日夜添。
刀笔区区起沛丰，经纶事业尽关中。抚民为有三章法，转饷能先百战功。
汉祖难忘上林苑，韩侯谁使未央宫。可怜一代兴王略，只与当时主吏同。
博浪沙中亦浪谋，圯桥一变运机筹。岂因汉帝扶炎祚，正为韩王报世仇。
储嗣真凭紫芝曲，神仙假托赤松游。熟知名就身还辱，故尔封侯只愿留。
山中过雨药苗肥，野老寻芝踏翠微。紫艳随风迎晓杖，冷香和露湿秋衣。
石田云浅无劳种，兰径人稀自襭归。得向清时养眉寿，疗饥宁羡首阳薇。
清歌缥缈遂云行，采采芳华涧谷春。雪鬓老如商岭客，绛衣朝儗汉廷臣。
疗饥不待香炊玉，酣醉何辞草当茵。笑我铜池应有颂，愿随步履上星辰。
文庄老去吾犹及，梦想依稀记尚真。挟策未能为弟子，升堂还得拜夫人。
中吴文献家声远，少宰丹青貌像亲。一曲南飞凭去鹤，西风江上采蘩蘋。
忆昔分符出牧时，先生欲我置曹司。本为枯朽沟中断，看作珊瑚海底枝。
半世行藏原自信，百年心事荷相知。生前门巷嗟无迹，死对荒坟酬酒卮。
一坞如山看数日，山山看尽又重看。年来木石同心性，老去烟霞入肺肝。
春草涧深流水歇，夕阳钟早宿禽安。为僧只合于斯住，些子尘中事不干。
平生只想住湖州，僻性迂情可自由。一片水声中倚杖，几重山色裹行舟。
东林书卷贫犹买，西塞纶竿老未收。缓得归程过寒食，杏花村雨听鸣鸠。
红叶如花翠竹低，风烟重叠护幽栖。午鸡喔喔连他境，一犬嘹嘹隔此溪。
秋水放船天上下，夕阳倚杖陌东西。如何野店山桥外，又送行人过马蹄。
五老峰前送别图，社贤今日未应无。路经黄叶千年寺，人倚西风十幅蒲。
铜斗旧歌闻楚甸，莼羹新兴入吴都。重山复水闲踪迹，自在飞云一片孤。
柴门不向小溪开，西阜山多称不才。拄丈前村新雨后，故人东郭买舟来。
山瓢远慰何多幸，竹径相逢第一回。从此熟来溪上路，莫教行迹有莓苔。
檐竹萧萧雨建瓴，无由复此对床听。灯花影落空棋局，墨汁香消冷研屏。
春水池塘新旧草，东风杨柳短长亭。伤心一段交期梦，又被寒江鹤唤醒。
占得沙河水一湾，此身能与狎鸥闲。桃花断岸无船到，杨柳衡门尽日关。
千里烟波归老眼，十年魂梦入乡山。扁舟西塞山前路，流水肥鱼待尔还。
荆溪一壑旧风烟，鸥鹭盟中念昔贤。春水田畴苏玉局，夕阳庭树杜樊川。
鸡声呖呖荒村外，鸟路迢迢暮霭边。欲觅高僧问南岳，碧云西望草芊芊。
三十年余翰墨中，一编书诀伴衰翁。赐丹曾起元常疾，旧冢宁论智永功。
碧海鱼龙春自化，故山猿鹤梦谁同。如今短杖残阳里，闲数秋空断阵鸿。
清晓承恩出禁中，绣衣光昡玉花骢。观风省俗宜周询，激浊扬清在至公。
齐鲁山川归历览，圣贤事迹要追崇。应知到处多佳政，定有封章达九重。
昔年曾共玉堂游，屈指于今二十秋。柏府才华驰北阙，花封清誉播南州。
相逢客邸情如旧，惜别都门话不休。去去莫言云路迥，鹓班还拟侍宸旒。
碧天凉月湛悠悠，独上高楼望女牛。昨夜西风何处起，宫中无树不知秋。
南山遥对菊花开，欲采无人为举杯。纵说柴桑贫谢客，何曾不许白衣来。
龙沙近接古檀州，多少从军倚戍楼。寒夜不堪愁绝处，西山片月挂城头。
朔风吹雪渡沙场，传道单于猎白狼。北望征尘何处是，暮云无际草苍茫。
元会初分庭燎光，君王亲御紫霞觞。不知五夜春多少，白日犹闻蜡炬香。
龙沙近接古檀州，多少从军倚戍楼。寒夜不堪愁绝处，西山片月挂城头。
东去春潮到驿门，半江风雨近黄昏。自来知己难为别，不是殷勤恋酒樽。
黄沙万里塞云闲，腊尽交河戍未还。但见梅花飞落尽，不知羌笛满关山。
隔花翻曲月临墙，欲觅知音懒斗妆。拨尽相思不成调，御沟流水乱人肠。
瓜州霜落雁初飞，铁瓮城寒树渐稀。南国兴亡在何处，金山残月夜潮归。
一住长安信渐稀，离心付与雁同飞。出门愁见垂杨树，长尽新条尚未归。
绿树青霞昼不分，水边书阁净迎曛。知君正在山中住，雨过长生石上云。
山桥野店酒盈卮，拄杖无钱欲典衣。日暮杨花太无绪，随风却自渡江飞。
池上花香酒欲醒，雨添草色上中庭。与君未踏湖西路，几夜春山入梦青。
久游江国草萋萋，万里家山落日迷。幸有归心似明月，今宵先度蜀川西。
半月斋居道士家，碧桃千树吐春霞。今朝送别江边市，马上停鞭看落花。
兄弟天涯此会难，为君似觉酒肠宽。曾怜采葛三秋别，可乏平原十日欢。
座上文章飞郢雪，樽前气味袭湘兰。简书独畏催行急，一曲骊歌不忍弹。
使节翩翩浙水过，东山那许久蹉跎。一门剑履闽中少，百将櫜鞬越绝多。
露布星驰官负弩，霜台月满士横戈。九重正尔资筹算，无暇寻仙访烂柯。
王师十万独征西，借箸凭君静鼓鼙。剑划五溪山月小，寒生三尺暮云低。
蛮夷魄夺旄头落，魍魉愁惊马首嘶。回望九重天阙近，拟将铭勒报金泥。
石壁凌虚万木齐，依稀疑是武陵溪。长城旧饮纷胡骑，大漠初惊过汉鼙。
国士死来今已尽，边机愁绝剑空携。天山闻说尤佳胜，欲乞君恩试马蹄。
一尊月下罄交欢，子夜歌来白苧寒。乌鹊南飞栖未定，关山北去路偏难。
此时玉树人相倚，何处金茎露可餐。对月未须辞酩酊，百年风雨几回看。
十二提封屏翰雄，又颁丹诏下梧宫。汉京首列诸王表，吴客初陈大国风。
三观春阴沧海上，九河晴色画舟中。还朝更遂篮舆养，却笑安仁赋未工。
纷纷谁识此情真，天地斯文骨肉亲。倦鸟已还幽郁处，化龙端属老成人。
炭添炉火常教热，心尽葩蕉又展新。窗外梅花明月夜，思君不见梦君频。
金茎云色近蓬莱，礼乐文章寄上才。三世声华悬魏阙，一时词藻擅梁台。
莲灯后夜中官集，藜杖先春太乙来。羡杀庭阶双玉树，联翩花萼照鸿裁。
四时佳致拥山房，却到西风趣更长。日谢故人来旧雨，夜便灯火入新凉。
丹枫炫彩摇书几，金桂飘香点笔床。有待石林霜气肃，听君瑶瑟鼓清商。
忆昔联舟下江水，月明杯酒吴江中。十五年来浑一梦，几回念我枉诗筒。
今我不乐岁又暮，思君空伫南飞鸿。近闻解印谢尘鞅，头白颓然成老翁。
閒来只辨江心水，汲取烹茶陆羽同。我似相如多渴病，每日视草明光宫。
安得就君分一勺，坐遣胸中臆虑空。诗成对雨支颐坐，冷风飒飒鬓双蓬。
我昔与子投气分，爱子胸襟无俗韵。几岁为郎坐粉闱，一麾出守还山郡。
郡城楼阁枕山巅，二水交流汇其前。近郭千家灯火市，缘溪万顷桑麻田。
比闻凋敝渐非古，恺悌今逢贤府主。敷政还回列县春，洗冤更有随车雨。
闽中道脉却在兹，城南尚有延平祠。祠下溪毛清可摘，门墙仰止有馀师。
公昔官居学士院，承恩数上金銮殿。一从休直下西清，南国山川题欲遍。
迩来宵旰劳天颜，已闻下诏徵公还。江上空怀鸥鹭侣，朝端定接夔龙班。
偶逢菊节开芳饯，极目烟波锦帆远。心如江水只流东，节比黄花偏耐晚。
簪笔重看侍讲帏，凤池挥翰迅如飞。更欲烦公经纬手，殷勤为补山龙衣。
石上高斋倚碧空，虚檐面面拂空蒙。龙蛟影动三更月，猿鹤声传万壑风。
飞翠雨余浮几席，轻花春暖洒帘栊。先生莫自甘岩壑，廊庙终归造化功。
相君不见岁频更，落日平泉自怆情。径草都迷新辙迹，园翁能识老门生。
空余列榭依流水，独上寒原眺古城。匝地绿阴三十亩，游人归去乱禽鸣。
偶向武夷寻道士，还如刘阮入天台。渔舟日暮桃花雨，仙馆春深竹叶杯。
千岁丹砂龙虎伏，五云箫管凤凰来。酣歌更挹浮丘伯，并坐中天百尺台。
灏灵门上立逡巡，华岳今朝看得真。巨斧削成天一柱，高标亏蔽地双轮。
仙翁举掌能招我，玉女洗头将事人。何时尘缘竟了得，中峰高处去栖身。
贪看粼粼水拍堤，扁舟忽在跨塘西。千山雨过青犹滴，四月寻春绿已齐。
湖上未忘经岁约，竹间觅得旧时题。晚烟十里归城路，不是桃源也自迷。
亲捧除书出未央，蓟门秋色满奚囊。亦有故人山吏部，居然新例水曹郎。
河流雨挟千艘上，关辅云连万雉翔。为道阳春谁和者，于今粉署少辉光。
诗客秋来款竹扃，清谈时得共高僧。云轩题画朝挥笔，石几看书夜对灯。
香篆绕盘烟细细，粥鱼敲木响登登。寺楼高处宜长望，水满蟾溪绿似绳。
竹里新泉绕屋除，长年吾得乐闲居。道心澹泊诸尘外，山意微茫邃古初。
风雨满檐松子落，夕阳穿树橘林疏。可怜原宪闲来往，犹自生涯不废书。
颇闻学士防风粥，曾吃诗人锦带羹。岂谓茯苓宜岁晚，已收粳稻得霜晴。
腥膻习漫从教洗，禽鸟形残不忌烹。饱食未须论月给，石杉偕坐听松声。
多罗树下昔徜徉，尘世归来已渺茫。犹有狂吟三百首，逢人大笑亿千场。
西风雪气纷纷白，夜雨河流混混黄。忽对青山嗟岁晚，知君纵笔兴难忘。
湖口仓忙别老亲，东行且就雨吟身。烟波渺似鸿荒世，舟楫轻宜澹荡人。
几处青山牛马饮，一行白雪鹭鸥驯。沙头击鼓曈曈日，知有闲官尚守津。
寺中虚阁每曾登，忽欲看花往未能。夜色萧条门半掩，独依寒烛忆高僧。
共爱风泉淙玉涧，故人虽雨亦能来。琴床昨暮移高阁，茶灶经旬生绿苔。
性懒边韶唯有睡，忧深王粲自多才。酒酣竞起思归兴，世难飘零心欲摧。
华陂春水绿漪漪，二月西山雪后时。旧宅重寻孝子传，新年又赴故人期。
鹤鸣竹日当窗澹，僧定茶烟出阁迟。我欲同修清净业，泉头来记四贤祠。
鸿雁南飞不寄声，暮云春树远含情。白湖高馆何年别，青浦孤帆几日行。
香界竹深僧共隐，市楼花满酒同倾。谁怜白发沧江上，閒倚东风听晚莺。
濡须不见米南宫，墨客犹传宝晋风。应有离情何处著，尽随残雨上青枫。
隐德堪尊齿亦尊，一家风物自桃源。鞠躬礼度强筋力，随口诗书善话言。
郡里歌钟大宾席，人间玉雪旧王孙。七旬黑发期黄发，兀兀灵光看独存。
墨池谁解返香魂，淡叶疏花古意存。霅水风流湘水怨，不知同是旧王孙。
卧病经时独掩扉，閒身渐觉世相违。惊魂恐与秋云断，衰鬓愁为暮叶稀。
满径苍苔谁曳屐，一庭芳草自搴帏。登临是处多清兴，肯念文园泪湿衣。
百神受职逢新主，万里乘槎到海湄。事异碧鸡烦汉使，祠临黄木见唐碑。
鳌波翠涌春流外，乌綵红看晓沐时。几度瞻云今最便，谏垣应讶缀班迟。
荼蘼晓泛东风骞，青萝夜入棠梨轩。鹍鸡咽咽相唤去，印破西池碧玉痕。
栖玄主人贪晏起，片阴忽堕江城午。吾知桃花终不言，何用欣欣解人语。
昨暮日入我当出，今朝日出我当入。日出入兮无停轮，我甫孤征向人急。
辚辚双履翻数千，天街磨成宝镜鲜。念欲且息不得息，两胥掖我高于肩。
汝饥不能倩我饱，汝亦劬劳堪自保。世间到处有羊肠，何必唏嘘歌蜀道。
当时已恨隔重阍，不道重阍尚有门。玉皇高拱蓬莱殿，一水盈盈碧海尊。
森爽秋逢三五中，霜天云物坐来空。河灌百川还小艇，寺藏荒野亦疏钟。
客啸忽闻清唳雁，月圆真讶吐珠龙。疑君与我皆仙骨，身世何须更挂胸。
涧筱岩杉处处通，野寒吹雨堕空蒙。垂藤路绕千年石，老鹤巢倾半夜风。
淮浦树来江口断，金陵潮落海门空。关书未报三边捷，万里中原一望中。
翡翠楼台白玉堤，碧山深处有轮蹄。神宫望接香烟际，阁道旋随斗柄西。
万乘旌旗云外合，两班环佩月中齐。官曹莫叹东西隔，又听星轺载紫泥。
涧筿岩杉处处通，野寒吹雨堕空蒙。垂藤路绕千年石，老鹤巢倾半夜风。
淮浦树来江口断，金陵潮落海门空。关书未报三边捷，万里中原一望中。
北固山前水一湾，小亭遥对数峰閒。要贪紫翠来窗几，日日呼童莫掩关。
长安聚首梦中过，君自云霄我薜萝。抗疏新朝惊绛灌，裁诗故里愧羊何。
地连吴越长鲸静，春入东南槜李多。握手依然青眼在，白头空自笑蹉跎。
秣陵花竹卧新庄，画省薇垣旧梦长。长有寿颜红胜酒，尽教诗鬓白于霜。
一钱不用买明月，万事无如归故乡。欲采灵芝为公寿，久知仙药是家藏。
登临谈笑总材雄，兴入苍茫四座同。潮落宋元兴废外，山分吴越有无中。
一方屏翰遵周制，万里梯航念禹功。醉倚危阑还纵目，数行征雁逐南风。
琼林宴会识英雄，宦辙循行见事功。江右声华陈仲举，岭南风望召康公。
趋朝定儗承新宠，报国须当竭至忠。独我忧时无可效，海天万里思无穷。
客边每共叹飘蓬，鹏路怜君尚未通。万里故山今日去，一尊芳醑几时同。
寻幽北固过梁寺，吊古西湖谒宋宫。归报严翁应慰喜，日光已照覆盆中。
露华洗湿江上秋，美人不来生别愁。洞庭潇湘隔千里，两岸白云如水流。
碧空茫茫九疑道，君山一点青螺小。鹧鸪啼断竹枝寒，凤凰飞去梧桐老。
滇徼辞官老更休，河阳试宰仕初优。春前剖鲤传书至，天上乘凫伫舄游。
想见仪容劳北海，犹闻涕泪洒西州。茂陵遗草君收取，他日应逢使者求。
淮南蓟北久离居，双鲤迢迢尺素书。梦入竹斋欹枕后，诗成棘署按章馀。
閒知出世心偏快，老去干时术已疏。同舍惟君今侍从，碧云千里思何如。
眼开白日空今古，手把轻云任指挥。寥落生涯壶口外，浑忘天地是双扉。
天涯那得此离言，寄到羊城九曲轩。我有深情随逝水，愿从南海送涓涓。
离席因君荐木桃，碧缸新酒泻春涛。诗盟递结东西社，坐客平分上下曹。
帘动午风花气暖，几当晴日篆烟高。狂歌亦是骊驹曲，三叠阳关意未豪。
五粒松间一草亭，四窗虚敞不须扃。乾坤著此容吾到，江海逢人笑我醒。
寥落东林修净社，摩挲华表蚀残铭。杏花满地飘红雪，到手深杯莫放停。
惯客山童说果名，又将幽事恼春情。杏林百匝寻奇句，竹院三回说旧盟。
酒瓮倒倾杳不断，花枝频折意还生。林鸠唤雨催行急，敢为田家惜此声。
十年曾记此中游，今日重来未白头。杨柳柴门孤犬吠，桔槔蔬圃一泉流。
行携野酌随阴坐，醉听溪童隔水讴。城市绝怜丘壑地，不须更问五湖秋。
海水周遭寺若浮，忽惊人世有沧洲。塔铃昼语诸天近，石藉凉生五月秋。
鹤避茶烟归别院，燕冲花雨度重楼。酒酣不尽登临兴，击节聊为马上讴。
春风将解潞河冰，把酒分歧意未能。山寺有僧留夜榻，野航无伴对寒灯。
江南芳草随人绿，海上遥山隔树层。踏遍中原今万里，五云高处看飞腾。
千年山骨漱江流，谁凿端溪一片秋。清润每疑含宿雾，澄泓长似注寒湫。
玉堂有客凭挥翰，油幕何人待运筹。因意通家王太史，并将珠玉为君投。
咫尺知心念久违，玉堂空负小盆池。鸣阶雨骤留窗霁，隔院香清许座移。
为惜残红还拥盖，不须浮白已成诗。明年此会应无阻，珍重高轩再过之。
吉日鸠工兆墨新，旌麾忽过拥比邻。敢云庆泽流来远，莫厌公馀到此频。
采采凤鸾能接武，飞飞燕雀故依人。吾家孙子休言隘，玉宇琼楼一样春。
临池老肘挥柔翰，点缀深惭墨与丹。妙到钟王真未易，饮兼文字古犹难。
溪云过槛蛟龙近，海宇当楼眼界宽。一曲清歌时送酒，倩谁移入画图看。
江左翘瞻白下逢，青原白鹭得追从。岐分草长频寻路，寺迥云深但听钟。
忧国几回惭孟浪，入山此日快疏慵。时来指点岩前话，犹是东山老卧龙。
丈人遗世已登仙，令子怀雠不共天。岂但男儿能事毕，益令吾党孝心专。
魂随故国秋云返，影伴长江夜月悬。此日交游歌薤露，临风挥泪独凄然。
最爱高轩境界幽，轩中人物异常流。丰标秀倚灵岩晓，雅量宏吞震泽秋。
万顷烟霞吟不尽，四时风月醉还留。何当拂袖归山去，过此陪君日唱酬。
笮蛮遮在碧烟丛，浪说车间已画熊。官舍转离孤郡远，家书常隔一年通。
酱分篓叶香消瘴，布纳桐花软贴风。乡思偶停时出郭，闲看调象乱山中。
年华江国递相催，公暇同君一举杯。日晚歌声箫史凤，岁寒花节寿阳梅。
吴钩旧美传家重，徐榻新知为客开。醉别已先期后会，许随诗伴赏春来。
吏隐年来寄薄游，几劳尘榻下南州。一从彩鹢江头发，却望碧云天际浮。
旧国山川成浪迹，故人书札问穷愁。升沉未向君平卜，到处论交尽胜流。
舅氏将甥住雉城，今年薄饭午能羹。家悬千里鹂三请，迹近五湖牛一鸣。
市隐笛音堪养性，地仙药价恐知名。鸱夷为有奇赢术，始得烟波寄此生。
烹茶拟注竟陵书，午枕魔高一丈馀。破睡不嫌鱼眼白，独醒久与蟹螯疏。
湖滨颇羡持竿手，海上真成逐臭夫。却忆纤纤捧茗盌，乡民唤作列仙儒。
我来寓居上巳日，秋深杞菊出邻家。薰城岩桂饱香饭，倒影木蕖看水花。
偶然事业成待兔，从此生涯不画蛇。禅床又设旧毡褥，终载湖船把钓车。
浣江寒绕暨阳城，不见西施见翰卿。钟鼎故人居广厦，龟蓍小肆付微生。
蜀庄久敛沈冥迹，周史犹传授受名。莫把魋颜供谑浪，烦君端策指前程。
庭闱已愧鬓边丝，况复吾儿隔父慈。老蚌每看明月出，故巢转忆凤雏痴。
频催玩具今都办，未治归装汝岂知。岁晚车尘仍扑面，鹪鹩何处觅新枝。
吾姨闾巷厌嚣尘，山脚安园托此身。已卜比邻新旧鬼，可堪再拜往来人。
才看儿女完婚嫁，便与江山作主宾。莫笑灶头成老妪，题诗定与乐天亲。
传舍联床惬客心，晓行湖上蜕埃尘。不嫌丑石倦堪倚，来助好诗惊有神。
我岂偶然拈意趣，君犹于此契天人。更寻茅屋东柯谷，为学将忘甲子新。
绀黛明金月面开，夜来针指绣如来。持花可为王摩诘，度曲曾随穆善才。
无数粉痕沾贝叶，几重心宇印香灰。关情蓦听鹦哥语，掣破经声笑脸回。
前日频雨无完墙，今番如注谁禁当。田庐城屋尽漂没，骄云骜雾还飞扬。
怕饥乌鸦只自噪，满意蒿藋如人长。辞宅颇怪晏婴子，卜居何必青泥坊。
扪萝共扫碧台烟，一洞天开一洞天。诗社称公多杰作，同来登眺更超然。
苕华生计不如无，山泽空怜傲骨癯。满腹时宜吾独拙，随缘明哲孰能愚。
自惭鸿鹄称高举，聊比蜉蝣玩细娱。风月常闲无定主，徘徊林下几人俱。
局天蹐地山何崇，直上狂歌接太空。得失楚弓看世事，吉凶塞马听天工。
百端哀愤从诗发，无数迂愚向酒攻。自笑余生一蕉鹿，陆沉何日返芚蒙。
敝蹝缨簪未足骄，此心皎皎日为昭。愧非荆玉频遭刖，敢恃秦铜可照妖。
节苦西山宁易立，风和柳下信难调。七贤六逸知非杳，花发东篱一笑招。
幽姿雅韵淡丰神，每笑丹青写未真。质傲隆寒来复运，色先群艳素心人。
孤山伴月香留梦，庾岭迎风影绝尘。自是穷岩无意外，好将贞洁守长春。
翠竹青松山径长，忽逢艳冶浸波光。涧边独笑怜秋草，岩畔轻摇喜夕阳。
掩映欲同帘外影，娉婷却似镜前妆。枫林未醉兹先醉，岂独黄花竞野芳。
楼头坐卧对青山，每欲乘飙一往还。笔兴来时云影动，山容山意总相关。
三春半坐雨声中，麦秀今朝气渐融。晚树莺啼满山绿，不应又作妒花风。
薄暮披襟六月风，白云都作日边红。轻淫蒲扇空庭上，暂脱微躯汤火中。
昨夜寒飙吹箨林，丹黄狼籍足伤心。或来四顾寻秋色，遥见山童扫白云。
缭垣洞屋锁烟霞，五色离披百种花。客子看来犹驻马，主人何事不归家。
天下安危系重身，潇然远韵脱风尘。一夔足矣需调鼎，两袖清哉任积薪。
座上倾尊堪拟北，都中下榻愧非陈。深谈不涉寒暄语，半是忧边半虑民。
哨声红雀语黄莺，知我名园赏杂英。远客应添今夕梦，海棠红湿锦官城。
柔姿浑未试三眠，缕缕低垂欲拂肩。一种风流堪爱处，梅花落后杏花前。
春风摇漾一丝丝，嫩绿轻黄二月时。见说流莺栖不稳，低飞仍觅隔年枝。
卷帘贪看翠眉颦，弱质纤纤最可人。京兆曾怜新样好，几回描画恐难真。
浅水轻笼影未稠，轻寒料峭晚风柔。只今乍见舒青眼，已惹离人万种愁。
章台自有路旁情，可恨年年赠远行。记得昔时攀折处，新稊重向旧痕生。
枝头偏耐晓寒轻，几度青青满渭城。最是离人肠欲断，阳关听唱第三声。
缟袂相逢拾翠游，香街聊步不回头。避人亦解怜人意，独自倾身小倚楼。
镇日寻芳往复回，山窗水榭画图开。羊车过处春风软，夹岸桃花送笑来。
漫向溪头折柳枝，罗衣香透蝶先知。骅骝也似知人意，路绕丛花立片时。
小小行窝短短墙，午轩如甑汗如浆。层冰赤脚何由踏，时就新堂一借凉。
是非轇轕总难知，青史从来尚异词。庄叟久持齐物论，章惇任上党人碑。
庙堂公议宁恩怨，草野传闻漫信疑。干古兴衰观大局，且来把酒庆明时。
寒空玉魄映长流，帘捲香传桂影浮。万籁坐来浑已寂，不知蝴蝶梦庄周。
一上高楼悲远天，谁飞岛屿压长川。烟含万树当窗没，雨净千帆拂镜悬。
未向沉沦耽把钓，若为消渴酌寒泉。登临此际怜王粲，那复湖头汎酒船。
登科才拜粉闱郎，旋对西风泣孟光。红锦恩颁新制诰，紫罗恨满旧香囊。
人间无计留秾李，地下何缘种海棠。几度五更孤梦觉，空馀残月照仪床。
秋风骑马向南行，送别深惭句不成。顾我只如前日懒，思君应比后湖清。
朝回晓月当琼岛，梦逐春潮到石城。遥想斋居无俗客，相过多见沈云卿。
少年场上立黄昏，一片归心不可言。月到今宵微有魄，人从何处正消魂。
桃花骑出胡名马，竹叶携来鲁上尊。只隔一重灯影里，布衣那敢扣朱门。
南方本以炎方号，冬日不寒春月间。常见暄风翻舞蝶，时看暖日散游蜂。
柳垂故叶仍存绿，桃剩残枝已著红。老体幸无冰雪苦，壶中馀沥任教空。
舍比鲁山稍觉宽，幽偏堪我寄盘桓。池开碧鉴方三亩，竹引苍虬矗万竿。
深课农耕供国税，稳收渔艇避风滩。更怜近海涛声壮，夏日能生枕簟寒。
伏枕沙村百兴赊，更逢秋色思无涯。风悲平楚时时籁，日散遥山片片霞。
正羡高空抟羽翮，翻伤重露折蒹葭。多君赠我相思句，矫首鳣堂苜蓿花。
重阳是处竞登临，结伴携壶上碧岑。人世良游堪俯仰，江山胜迹几浮沉。
沾衣虚下齐侯泪，戏马空雄楚霸心。却爱东篱金色菊，清香不改古来今。
佳节未回逐日赊，几逢秋色感年华。霜飞木落蝉声咽，风急天高雁影斜。
破帽未应嫌白发，虚罍无那负黄花。纵无宋玉悲秋赋，还敢题糕浪自誇。
流年七七忽蹉跎，来路悠悠信步过。那有梦魂悬魏阙，但将生事寄云萝。
衰颜不解丹砂诀，老兴偏怜白雪歌。亲友谩劳难老祝，古仙今问有存么。
新样惊看出洱河，九华光彩未云多。时开王月春犹浅，会在公家岁独多。
云母障开星乱点，天机文断水微波。九衢车马人人乐，不饮其如此夜何。
梵宇萧萧山外山，欲穷幽计未能閒。千寻拔地青峰耸，一道沿厓碧涧湾。
古木雨晴猿正挂，长林烟暝鹤初还。万缘点破都成幻，不在寻常色相间。
亲捧除书出禁城，一官新向岭南行。蒹葭淅沥雨初歇，杨柳依稀风乍晴。
地僻应知来使少，潮平偏觉过帆轻。驿亭画静无馀事，翻笑通衢苦送迎。
解组归来未十秋，已将尘事付浮沤。朝廷此日思遗老，洛社何人续旧游。
菊径就荒秋雨冷，草堂长掩暮云愁。文名不与身俱没，江汉滔滔万古流。
竹坡人去几经年，见竹令人益怆然。龙盖已閒登岭屐，荷田犹泊泛湖船。
凤毛乍落秋风外，马鬣空馀夕照边。今日朝廷多雨露，恩光还拟贲重泉。
合卺于今十六霜，白云流水意茫茫。浮生堪叹春秋短，大梦那知岁月长。
愁对孤灯悬幛幕，忍开遗箧简衣裳。归来最是伤心处，尘满空房月满梁。
一曲寒流棹小船，岚光岩影漾前川。幔亭宴罢群仙散，不见虹桥空紫烟。
访古娄江万木疏，夕阳西下几丘墟。谁人却傍要离冢，有客还探大禹书。
鹤市只今犹泣玉，酒城无复过游车。吴门亦有逃名者，何事吹箫向阖闾。
登台日春上姑苏，吴越江山半绿芜。旧苑有时游野鹿，扁舟何日复归湖。
采香径冷花空落，响屧廊空月自孤。欲向胥涛问流水，恨随沧海几时枯。
看花三月到湖西，湖草青青水拍堤。两岸绿遮游马去，六桥红暗画船齐。
竹枝歌散荒陵冷，月笛吹残故苑低。独有杜鹃春不住，度江犹向汴梁啼。
寄览何知老大艰，游踪不定二禺间。寒江急急舟横水，夜雨潇潇人扣关。
古木傲云惟卧石，秋风爱客又还山。磨崖读遍飞空字，定有猿归献玉环。
焰焰孤灯挂壁偏，铁围深锁半檐天。墙花夜落重沟水，梁月寒归古殿烟。
鞭石久驱秦日月，射潮谁捍粤山川。老僧不解兴亡事，数记楞严第几篇。
一笑辕门日又昏，英雄能有几人存。谁云市井多亡赖，自昔屠沽肯报恩。
藏血有时终化碧，漆身何处认归魂。馀生漫后须臾死，泣向西风孰可论。
雨歇郊原马去迟，荒林斜日道傍碑。石人对笑此何世，山鸟如歌又一时。
侠骨夜残青草月，游魂春老白杨枝。他年此日逢寒食，麦饭香风知为谁。
新法殃民众欲除，金陵强辨欲何如。等閒一语锋铓折，稷契当年岂读书。
负郭初开一径荒，丹丘云气尚微茫。松间更有潮通井，坛畔谁知石化羊。
太史探书经禹穴，群公持斧靖炎方。疏才幸际升平日，不逐青螺去故乡。
阁道丹梯驾泬寥，青松飞盖影相交。尊前共揽苍精佩，花下同趋绛节朝。
紫气关门仍不散，赤松天路肯相邀。楼船已息重溟浪，策杖何时过野桥。
绿发辞乡白发归，远因行役问庭闱。离心又惜连枝别，愁思仍随独雁飞。
汴河霜落寒砧早，梁苑烟空晚树稀。行到洛阳秋色后，柳营长是忆春晖。
拟谢三川趋五岭，别从宁外向云中。六年亲舍今虚远，四月王程亦自同。
日照白龙明昼锦，天随金马舞春风。网罗放失名山下，胜览还收史外功。
县名望江吾独隣，大江滚滚来县前。欲挽天瓢汲江水，尽为人间洗怨冤。
闻彼疮痍尚民瘼，请君濯热与疗痊。尤溪溪水深几许，润泽百里长涓涓。
秋草萋萋送别频，宾鸿应识宦游人。一官到处青山在，万里回看白社贫。
筇竹高低逢玉案，滇人老幼候云津。暂劳佐郡威蛮服，会见泥金凤诏新。
回思十载雄州事，轩冕麻衣去住心。寒暑不侵松鹤羽，溪山长隔岭云音。
一枝深树翔初集，满腹洪流饮已深。两地月明知共照，乘风聊寄白头吟。
征帆遥望雪霏霏，风雨河梁泪暗挥。金尽空归囊里铗，舌存曾下旧时机。
途危吾道心能壮，岁晚江湖梦独违。剩得烟霞还好在，迎春彩笔挟霜飞。
门掩蓬蒿鸟雀哗，山云溪月领烟霞。閒园自喜孤僧话，开径谁期长者车。
围野敲残花下局，醉吟消得涧边茶。相怜莫道过逢易，明日看云独可嗟。
小筑溪边溪水深，春来桃浪碧千寻。林莺啼处烟花落，海燕飞时曲涧阴。
何事诛茅成僻径，但移疏竹寄閒心。红尘不到山斋里，数尺矶头镇日吟。
每见秋高著几行，却教点点挟风霜。凌空恍作龙蛇阵，散彩疑同云汉章。
可道关传千里信，故应曲写九回肠。楼头少妇清宵立，欲问书来天几方。
百里专城接大荒，何来借寇重循良。西京应识于公传，南国新闻荀令香。
去日壶浆迎竹马，行春麦穗满岐阳。遥知俎豆风流远，闽海波连紫水长。
万里空传赋子虚，十年多病卧相如。关河未老三春色，海岳先高几束书。
目断烟云稀过雁，愁来粤峤见双鱼。知君到处能相忆，阊阖门开伫望馀。
西城一渡是慈航，云水苍凉慧日长。谁话浮生閒到此，我来载酒漫相将。
千翻贝叶僧留偈，一缕炉烟客借香。顶礼空王归未暝，晚风残月照山房。
上方宝界法云层，九级浮屠快一登。證果已无真舍利，观书犹奏旧迦陵。
莲开梵宇维摩室，月隐绀园大智灯。此外俗尘如可避，攒眉还似虎溪僧。
十千大地法云连，百丈光涵海国天。从有攒眉过白社，阿谁合掌念青莲。
梵王宫渺磬声度，舍利名高树影悬。千载维摩人所羡，不知何计得逃禅。
阴岑殿阁倚云齐，傍有池亭绕槛低。祇树怀来新梵刹，莲花开遍古招提。
曾闻老衲跨瑶象，喜见仙尼驾玉鹥。未觉尘心容易破，看花且莫使人迷。
屐齿纷纷破绿苔，争携流水入平台。清风骤拥三高至，明月仍将二妙来。
西第琴书惭浪客，南皮觞咏尽词才。春晴定卜沧浪墅，不厌相过暮百回。
漫托城南十日居，禅窗松竹共清癯。桃花晴涨移归缆，载得新抄几卷书。
南浦溪边春水生，攀条不尽别离情。长安车马如流水，天北天南有雁声。
入京翻遣似并州，数醉乡人春酒楼。来日寄将消息否，绮窗寒树着花愁。
五花胡马鹴鹔裘，夜猎归来兴未休。教唱西凉新乐府，一时霜月遍幽州。
种得霜粳弟子舂，掌中山雀钵中龙。诸方衲子归香积，可奈斋时一片钟。
宁戚城荒墨水流，不其书阁晚烟收。停车忽讶罗衣薄，春到齐封海尚秋。
清笳叠鼓对衔卮，片片晴云上画旗。万里沧波舒眼尽，日边残峤是东夷。
零落钿蝉出汉宫，阑干双泪背春风。君王总署回心院，再画蛾眉恐未工。
五花胡马鷞鹔裘，夜猎归来兴未休。教唱西凉新乐府，一时霜月遍幽州。
杞花垂实玉关秋，壮岁无端去国愁。自笑年来身暴贵，画旗春色上龙楼。
种得霜秔弟子舂，掌中山雀钵中龙。诸方衲子归香积，可奈斋时一片钟。
丹阳郭里谁怜汝，涕水亭边最忆君。此日谢安团扇上，无人为画敬亭云。
郁金枝拂郁金尊，送尔银鞍过远村。十里春城三日雨，那禁芳草闭黄昏。
董子园边放去舟，故人牵缆数相留。客心已逐花前发，总听骊歌不解愁。
争传主第牡丹开，十二街中喧若雷。怪尔洒蹄骝马汗，与谁同去看花来。
珍祥充塞故旁流，底信先传庆有由。莫讶鸡胞宁吐凤，须知虎气已吞牛。
古来孽士皆荣达，此日宗支自颖尤。蛰蛰绳绳从未艾，会看贵种出公侯。
杨州法署见才华，獬豸从来善触邪。直指八闽曾奉使，曲台三礼自名家。
箧携书富多藏竹，环赐恩深未及瓜。佳句今推何水部，知君东问忆梅花。
宁同迁客著离骚，江左鸣珂赋更豪。孤阁湖光玄武署，六朝秋色白云曹。
城边雪霁骖騑远，阙下星悬象魏高。一出承明天万里，先朝侍从忆王褒。
十载乌台疏几行，法曹今喜接词场。池因彩舰尝停辔，观为琼花一举觞。
斋阁诸生疑蜀郡，股肱二辅似淮阳。征西官属江头望，回首金陵近帝乡。
参藩江右寄旬宣，一道清风万口传。底事谗言能乱国，又将书剑下西川。
西川戡难策勋名，信是胸中有甲兵。才大恨无施用地，西风吹泪锦官城。
扁舟北上又新除，别我吴门意有馀。岂谓间关䰟独返，伤心空读寄来书。
记得相逢十载前，我时白发子青年。却怜后事翻多恨，寒月凄风倍黯然。
夏王山下月离离，宰树惊风不尽思。惆怅高人埋玉地，何人为写墓前碑。
汗马勋劳衍后昆，银章世守禄常存。空堂日日瞻遗像，一念难忘罔极恩。
何人后死骨先寒，二十年来梦里酸。错绣山河空一掷，注金身世打通盘。
终嫌世事稽文信，不见东山起谢安。寄语悠悠沈醉客，男儿事业尽多般。
馀灯深夜不成辉，片片寒风透纸帷。三径菊松新月照，五湖书信故人遗。
病多语拙交应少，老去年残梦已稀。自是倦游无一事，柴门不掩有云归。
何来棘署暂相随，辄为徵书念远离。旧雨转成今雨叹，法星聊旁客星移。
辟门近事光虞典，簪笔明廷复汉仪。秋好有奇知共吐，八行须及雁南时。
折柬寻僧几日情，俄闻万里逼王程。一官久系皇恩重，三径从抛乐事轻。
梅萼渐看帆影远，杏花回首马蹄横。遥知丹石薰风下，野老欣传返旆声。
炎日相看去北燕，秋风忽到穆陵天。蓝舆晓度千峰月，松阁遥听万壑泉。
不用吹铙惊鹿豕，试看衣袖满云烟。自怜行役生佳况，回首西南却惘然。
闻君行旆住苏台，我亦枫桥祖帐开。秋色满江将我去，烟波何地觅君来。
湖山孤负诗千首，风月深怜酒一杯。欲待仙舟话畴昔，云泥隔面不胜哀。
天堑中分十里流，僧房长挹海门秋。无人不道金山好，有客重留玉带不。
龙出晓堂云未散，蜃沈香壑气常浮。题诗先付中泠水，待我登临酌满瓯。
江湖三载忆长安，此日应怜会遇难。玉帛万方朝阙下，紫微中夜现云端。
欢呼寿祝乾坤久，锡赉恩涵雨露宽。归到掖门烟树里，乳鸦啼断晓霜寒。
缄默场中独犯颜，滇池万里肯辞难。雷州司户嘲誇大，潮郡昌黎学挽澜。
触目炎凉随地遣，到头夷险且怀宽。碧桃红杏沾天日，松柏风光耐岁寒。
几度经过忆胜游，风波世事阻扁舟。山当下上江心处，水望东南天尽头。
玉镜台前看宝䯻，芙蓉叶下卧龙虬。昨宵梦得麻姑信，海外于今只九洲。
鹏抟早击海门秋，偶失东隅志未休。倾盖满斟燕市酒，之官同买潞河舟。
江山得句时赓唱，雪水烹茶日献酬。此别悠悠已三载，相逢不觉话绸缪。
光华上国展初观，野水晴山柰别难。宦海偏逢乡曲好，黄堂祗似泮宫寒。
诗将写景肠犹涩，酒欲开怀量未宽。一岁相过无两度，清风明月付谁看。
萍梗相逢聚一堂，清忠相许鬓毛苍。仙舟待醉梅江月，驿骑常驰荻渡霜。
曾学少年忘戏谑，谁知中路转参商。赠行愧乏阳关曲，越水吴山思渺茫。
慈亲六十八春秋，三载堂前只梦游。瞻舍孤云常在目，怀儿白雪易盈头。
小孙可伴板舆戏，薄俸聊充菽水羞。闽海吴江天咫尺，东风期买芋原舟。
京口姑苏不日程，画船湘席款离情。谩惊异客如萍水，且喜同僚即弟兄。
竹寺觅茶消醉渴，野僧呼酒解馀酲。夕阳孤棹龙山渚，南望长吟愧报琼。
远拂青霞软簇茵，坏宫荒寺一时新。谢家诗句王孙赋，不解迎春是送春。
独向窗前抱膝吟，春来偏觉主恩深。悬崖忽堕仙人露，碧水遥闻宓子琴。
断去葛藤时杜口，坐穿木榻解忘心。青青柏树缘非偶，请听流莺送好音。
维扬过客已知名，孝子旧为族党称。便合首科逑闵冉，闭门闹市坐懵腾。
八月云飞齐奏凯，锦衣铁骑事戎行。禁中颇牧斯文美，天上星辰执法光。
随路清风归雅颂，洗冤直笔肃冰霜。剩知诏狱平如水，今古都传姓氏张。
重峦郁嵂俯崇城，绮榭初依巘道明。珠翼依空双凤起，玉螭承露九华生。
上游日月攀将近，四面山河削不成。幸得欢游陪燕赏，秖将歌咏颂升平。
匹马相逢叹路岐，匆匆对语不多时。知君别去无他想，也是寻思遇我诗。
都亭奏记未能归，双阙相逢正曙辉。沧海星随词客骑，武夷霞落使臣衣。
清班赞谒趋鸾掖，白首谈经入虎闱。通籍同时君最旧，少年今已愧王微。
小堂幽色翠屏分，列巘真看万马群。树杪白虹还远涧，眼前苍狗足浮云。
孤踪暂引江山兴，二妙能张翰墨军。笑咏却兼怀古思，沉碑谁吊石潭文。
归鸿不失洞庭群，樽酒天涯此别君。残岁冰霜仍道路，早春书剑又河汾。
驿亭驻马淹行色，官柳啼鸦送落曛。二十年来频聚散，那堪白首叹浮云。
岸帻行吟向落晖，西原聊自采芳菲。白驹转眼浮生老，黄鸟惊心旧侣违。
扬子风涛南望远，秣陵春信北来稀。还思并马渔阳路，回首孤云塞上飞。
十载闻君自有曹，名家不羡五陵豪。位尊方岳提封远，地控东南屏翰劳。
綵笔匡庐回夕照，楼船彭蠡压春涛。江淮还待趋朝日，剑佩秋悬北斗高。
吴门又是经年别，杨柳花飞两度春。君去定应归旧隐，我今仍复走红尘。
天涯战血流荒草，江上秋风起白蘋。日暮凄凉对城郭，相思独立转伤神。
柏府高寒仰大臣，南来秋气肃苍旻。威行江汉风烟净，力挽山河雨露新。
虎帐城头悬海月，龙戈马上扫边尘。他年太史书功绩，应是云台第一人。
卸帆今夜泊洲渚，飒飒凉风起绿蘋。月底扣舷惊水鸟，船头打鼓赛江神。
青青芳草悲游子，落落浮云识故人。我亦少年淹泊旅，聊将浊酒慰情亲。
匡床午梦鹤惊破，帘外柳花飞白云。漠漠茶烟当户起，丁丁樵响隔林闻。
诗成自刻庭前竹，酒熟还羹涧底芹。春尽江南新涨绿，扁舟何处狎鸥群。
春城踏踏马蹄轻，醉里归来鼓二更。月满青楼人不寐，政将新曲按银筝。
彭祖冈南古颍川，先生茅屋尚依然。甘贫已道为官好，勇退争誇引老贤。
归路载添新白发，到家唯有旧青毡。耆英洛社如堪结，留取风流久远传。
先生七十引年归，送别都门柳絮飞。潞水东风斜捲幔，金台晚照远衔衣。
收功桃李心初遂，行乐桑榆志未违。况复颍川多故事，到家争仰德星辉。
直庐新敞禁垣西，宫月临窗苑树齐。玉漏曙闻高阁报，碧梧春借上林栖。
殊恩正荷帡幪赐，胜迹须留岁月题。鹓侣同心俱隽望，五云簪佩得相携。
玉楼金阁眩东西，咫尺宫城北斗齐。峰远雪云迷夕望，庭幽乌月伴寒栖。
迟回省署年频改，惆怅春襟句自题。夙夜此身忧责在，绿尊虚负碧山携。
晓星残月在檐西，起望天街簇仗齐。瑶雪静含鳷鹊影，綵云深护凤凰栖。
南宫礼乐逢昌运，上苑烟花续旧题。谁信烧灯催草奏，每看堂印夜中携。
三载抽簪返故丘，紫泥催起侍垂旒。山光欲傍宫袍动，云气仍随彩宫浮。
诗点烟花辞泽国，步凌星汉上皇州。伫看补衮为霖雨，两世龙门史汉流。
步尽郊原上碧岑，扫开磐石憩幽林。平沙断岛苍茫外，叠嶂穹崖紫翠深。
过眼韶光仍夏景，娱人清响有山禽。浮生至乐惟兄弟，况是登高共醉吟。
烽火楼前十万山，蓬婆滴博在云间。凯歌留得南征曲，犹记将军破寨还。
吾乡偶与此同名，鸡犬村中若有声。他日逢人问真隐，移家元欲傍朱明。
投簪东郭有名园，乱后空馀旧址存。叔夜自成高士传，巫咸难予大夫魂。
白杨鸦噪生台晓，秋草虫悲舞榭昏。泪落忆君曾倒屣，十年谁复识王孙。
题封入手移春月，离别经心属暮年。交谊拟同泉石老，宦情惭被简书牵。
山中耆旧诗谁健，江上形容梦独悬。细捲瑶笺藏箧笥，子孙他日会相传。
故人试宰讼庭间，汝去宁辞道路艰。问俗昔为舒子国，捲帘时见皖公山。
射蛟岂以登封至，控鹤虚传避锡还。正好招携重怀古，百年踪迹拍浮间。
早传玄菟未消兵，青燧遥飞入帝京。锁钥九边烦指画，转输入道倚经营。
将军苦战惟坚壁，使者空谈谩请缨。自愧纷纷随计吏，忧时何以策升平。
南原失利忌书频，请室初收误国臣。轻甲未能航日本，重兵犹喜宿天津。
军声夜掷波涛壮，阵气寒生岱岳新。安得老成赵充国，分屯坐拟净征尘。
见说朝鲜自昔强，君臣端合死封疆。边风只是吹征旆，宫月何曾照战场。
敢谓援兵宜鸷击，肯容狂寇故鸮张。遥遥念此萧条甚，谁上封书达建章。
虎节鱼符出汉朝，东方杀气几时销。六千君子初辞粤，七十元戎拟渡辽。
道远旌旗凌晓雾，令严刁斗肃寒宵。莫歌雨雪伤行役，圣主忧劳待赐貂。
西凉烽堠接咸京，词客輶轩几日程。玉节分茅临绝塞，朱门列戟满孤城。
鸣笳细雨回中路，饮马寒流陇上声。闻道空同仙馆在，好将真诀觅蓬瀛。
差池群起逐朝晖，乍得随风入绣闱。遥望柏梁频自语，却怜朱户几翻飞。
春秋代序身长客，毛羽飘零意暂违。金殿玉楼都莫羡，衔泥且向草堂归。
帘外呢喃若感恩，黑衣憔悴意空存。正伤东府非王谢，肯向昭阳托梦魂。
松径易衔新草色，粉墙难叠旧巢痕。微生暂寄曾何定，一夜秋风归海门。
又逢岁晚客心惊，病骨遥怜万里情。长听哀笳吹汉曲，几看边月照秦城。
山中薄雪难为赋，塞外重裘尚厌轻。芳草绿时相忆否，江南二月好莺声。
影寄吴中第一丘，惊看去燕恨淹留。登台坐石随人事，送夏迎秋只自愁。
金井桥边新水月，玉渊潭畔旧松楸。微霜欲晓轻烟晚，谁共閒吟恣遨游。
惠来佳茗冬泉好，一滴清凉到梦魂。自是癖深同陆羽，非关渴疾拟文园。
香逾觉院惊雷荚，甘出光明金掌盘。添兴幸逢不请友，军持数寄岂嫌繁。
傍檐依户语喧喧，似却如前势欲翻。弱羽岂能栖画栋，孤飞只合向蓬门。
不知旧宅归新主，但到深春忆故园。莫讶华堂空有梦，肯容相近即深恩。
为怜秋尽强登临，四望微茫日正沉。广陌渐黄香稻熟，远山如画暮烟深。
将雏野鹤辞巢去，引㹀村童扣角吟。无限幽怀聊自写，凭谁共对一披襟。
芝焚蕙谢自多情，情尽如何感又生。巨海已看摧劲楫，法门频复坏长城。
六群但执中边议，五部惟争大小乘。宁似此时荒谬极，辩才高论惜群英。
露浓云重漏初长，一点寒钟出上方。松鹤醒回潭底梦，野猿惊破岭头霜。
悠飏暗度随秋水，濩落频惊在夜凉。最是龛灯孤影下，声声唤起铁肝肠。
名山久待辟烟霞，况是吾宗第一家。麈拂锦屏开罨画，龙归黄洞散天花。
不经劫火长松直，独抱高风毒鼓挝。仙日拟寻堂构地，杖头凭指路欹斜。
彭郎渡头浪拍拍，小孤江心势仡仡。龙口吞天骑二妃，飙轮电驰喧河伯。
洪涛怒溅彩霞湿，洄流倒捲琉璃碧。妆台落影夹长镜，鸬鹚拖鱼上岩石。
腥风忽起呜呜声，一片江云如泻墨。欲泊扁舟不可前，庵僧引缆度危级。
青林迂径曲朱阑，魂绕断崖疑兜率。肃然敛虑万情忘，怪杀征帆名利客。
玉阳之山云英英，玉女祠前春水浤。仙人骑鹿过东海，相邀服食脩长生。
嘈嘈笙鹤来云骈，蔡经初见王方平。有时月底闻歌声，分明驭气游蓬瀛。
人生此乐真自得，百年去去随虚盈。富贵嚣然直可轻，有才不用空浮名。
即今甲子已一周，岩壑放浪无逢迎。君扳玉树肯相待，我欲从君礼太清。
朝霞明灭起来迟，爽气氤氲独立时。红日未升湖水净，五云翻映碧琉璃。
飞霞散绮日欲落，须臾星斗生光芒。鸣榔何处渔歌起，欸乃先闻馀韵长。
凤凰山高插天青，凤凰山下云冥冥。云消雨歇总无迹，叠叠烟岚虚翠屏。
皑皑白云拥龙峰，万壑千岩在画中。买得新醅开小阁，褰帏正对玉芙蓉。
春来马足涨桐溪，片片飞花落岸低。自启柴门閒倚杖，静看新水浴凫鹥。
寂寂丹江夜色空，风尘郡国叹飘蓬。岂无佐吏如殷浩，雅有中郎识顾雍。
雪霰微茫渔火外，星河摇落戍楼东。怜君尚策青丝骑，却与山阴访戴同。
承露甘泉次第开，如何七夕上之回。班龙五色垂天下，翠凤千旗荡日来。
异代巡游那可问，殊方登眺自生哀。茂陵只在兴平里，夜雨秋风长绿苔。
合黎山畔黑河湄，四月津亭散柳丝。同是投荒君且住，可能生别我无悲。
弟兄绝域分襟处，尊酒斜阳奏角时。玉塞金陵千万里，相看歧路泪双垂。
娟娟丛竹翠犹翻，冉冉微霜白渐繁。海上孤槎张博望，尊中十日赵平原。
江鸿片月寒争渡，朔吹空林晚自喧。知己风尘看汝在，那能离别不销魂。
即看宾客散应刘，何意功名到故侯。薄宦未能成病免，离筵早已入边愁。
旌旗黯黯黄河暮，雨雪霏霏白草秋。纵使登楼堪望远，浮云无处觅中州。
历尽巴山白发新，西风何处不伤神。马曹蹭蹬官难起，鸟道艰危老更贫。
九派长江春后雁，一年芳草梦中人。相思况是无消息，徙倚天涯涕泪频。
方城紫气郁嵯峨，带砺今看帝子过。砺指恒山为太岳，带环涢水作黄河。
朝廷礼数元王异，宾客文章宋玉多。在昔曳裾应不贱，休从华发怨蹉跎。
十载皋兰三出师，角巾归第鬓如丝。那知今夜关山月，却向中原笛里吹。
雪尽吴阊柳未柔，鹔鹴共脱酒家楼。吕蒙何必行间识，谢奕应从方外求。
紫壑三春深雾隐，沧江片月挟珠游。菰芦执手无穷意，欲向明时赋四愁。
岭峤春风动地回，儿童又报使君来。主恩缘鬓三持节，驿路青山几见梅。
但有夷吾堪重望，何须唐■浪兼才。紫微垣外中书省，夜夜清光烛上台。
旅夜清尊复此回，了无一句笑颜开。况从古越诸山过，曾见新安小范来。
举世更谁能我友，无人识子佐王才。若将治郡论黄霸，异日功名未可猜。
司马勋名宇宙间，中丞镇静万人欢。遥传塞外空豺虎，共说军中有范韩。
箧满谤书增倚重，天扶明圣惜才难。即看河套天王地，乘胜长驱破可汗。
闻道河阳近乘胜，初闻涕泪满衣裳。苍花不晓神灵意，扶颠始知筹策良。
殊锡曾为大司马，老儒不用尚书郎。朝廷衮职谁争补，正想氤氲满眼香。
想见归怀尚百忧，何时更得曲江游。十年戎马暗南国，万里烽烟接素秋。
可念此公怀直道，焉知李广未封侯。杖藜叹世者谁子，天入沧浪一钓舟。
拖玉腰金报主身，莫云江汉有垂纶。扁舟不独如张翰，河内尤宜借寇恂。
独使至尊忧社稷，早闻黄阁画麒麟。致君尧舜须公等，归赴朝廷已入秦。
高阁崚层俯建章，况逢佳节又重阳。秋声不入游人耳，紫气浮来满帝乡。
发短更苍堪帽落，客多同调趁花忙。明年此会知何处，遍插茱萸遍举觞。
大隐于今混庙廊，翩翩同舍共亭芳。深林夕照明栖鸟，曲径人疑绕洞房。
恼杀黄花仍五色，簪看绿鬓赛重阳。谁知玉露凋伤后，更向疏篱作意香。
寻花问柳傍湖西，公暇何妨客共携。柳色晴娇骢马道，花香春砌长公堤。
洞穿竹径高低合，人似桃源咫尺迷。自有丹梯生羽翼，不须僧话證菩提。
三辅名畿百战场，青冥鈇钺白毫霜。谢安尽有平坚策，杜甫曾无救琯章。
闻道军威馀细柳，试寻遗爱有甘棠。锦江未许垂纶久，计日仙舟望帝乡。
丹穴传訾世莫争，用财为卫守能贞。祖龙势力倾天下，犹筑高台礼妇清。
频年羁旅向风尘，尚忆嘉名在此辰。四海兵疲悲战燧，千家鬼馁啸阴磷。
垂垂酒旆旗亭雨，寂寂花泥马厩春。强把一尊那得尽，石泉槐火为谁新。
暮雪惊飞紫塞笳，春风辞却瘴江花。淋漓翰墨经寒雨，错落珠玑绚彩霞。
哀似仓书啼鬼魅，阵横张草走龙蛇。晚来明月江汀集，小篆犹看印浅沙。
桃径参差曲到门，半湾流水欲成村。主人何处空诗案，花扑晴帘护暖云。
闻报旬来独卧干，魂摇天阙梦犹寒。公车未必如方朔，木榻还应愧幼安。
谁为君王申九伐，况闻功业起三韩。艰危宏济须公等，肯遣萧条老鹖冠。
救韩齐将出关门，魏国追兵胜负分。减灶一筹输竖子，伏林万弩待将军。
书名斫树无遗迹，埋骨依山有旧坟。断足不知勍敌在，谋身疏阔可怜君。
星渚虹桥涌雪涛，春雷二月浪花高。相逢有客丝纶手，欲向矶头学钓鳌。
曹娥祠庙枕江湄，碑版犹存汉代辞。日暖山头榛子落，草深渡口鹧鸪啼。
轻舟上埭传呼急，短屦沾泥拜起迟。忠孝两江皆万古，不须回首怨鸱夷。
软舆扶渡蛟鼍窟，落日行穿虎豹群。林外鸟惊松堕雪，涧边人过水翻云。
簿书远急荆州饷，宿卫新班殿下军。正喜立庭筋力健，乘春山陇助耕耘。
石头东畔凤城隈，草色年年周处台。欲下江山邹湛泪，况缘尊酒谢公开。
秋声是处疑横笛，明月窥人数引杯。千载登临只如此，古人不见又重来。
曲肱人在清凉界，展簟南窗足醉眠。寒入玉楼偏掣肘，药传金匕即回天。
壶中日月离尘境，杏里园林拥地仙。愿乞馀丹医懒骨，破除贪睡学参禅。
毗勒楼开爇戒香，频伽初叫梦清凉。重重帝网群狮吼，处处庄云并雁行。
直破波旬传露布，新题名字入华藏。碧胡掌底胎珠色，漾作寒空白种光。
越死超生底事忙，青梅才结柳条黄。怪来郎将狂初醒，却笑端明梦已长。
饮酒喜从天预戒，闻筝犹觉习难忘。云间风动虚窗外，声色何曾两不将。
细柳连芊绿布茵，方田新犊牧将驯。明明青珏淤泥耀，灼灼红莲大火春。
一念直酬宿劫愿，百年休负再来身。凭君指出初生面，拂拭原来是假因。
越江西上近湘漓，薄禄还同酒一卮。舅宅昔闻成此相，圣门今见作人师。
猺童语杂城边市，龙母神归树里祠。莫谓山陬限文教，看君前去拥皋比。
不有文章惊海岳，焉将盛事傍蓬薇。伍乔逸兴犹邀我，赛杀高阳酩酊归。
鹤发童颜太古形，不资丹石驻颓龄。平时道谊心常在，浮世风波眼尽经。
汉室曾颁三老帛，庐山不见伍乔星。几人泪洒坟前树，来读中郎石上铭。
蓬莱水色变沧溟，瑞气流光绕户庭。刺史旧传龚遂宅，麻姑今见伍乔星。
文章精义方麟脯，松柏高枝入月棂。自有珊瑚支笔架，何须石脑重金瓶。
银蟾万里转长空，玉宇琼楼入望中。夜静天香飞满院，纷纷桂子坠西风。
夜宿犹依白鹭洲，朝游忽到古城头。江声不为行人伫，山色常含往代愁。
叶下碧栏萧走晚，马嘶红苑北门秋。风流总是周南客，看海衔杯一倚楼。
入谷也须缘涧道，乘高忽又度虚岑。参差石势云行细，寂寞禅关树锁深。
春日绮罗偏映水，江南樱笋自成林。十年不到天池寺，南北峰头费远寻。
华构沦亡几百年，云津风月故依然。天留嘉定文章在，应把贻谋启后贤。
前宋衣冠迹己陈，芳洲胜槩属何人。贤孙今绍箕裘业，云路还从此问津。
华国文章老更奇，康时才业未全施。空馀欧范平生志，不见功名上鼎彝。
金镜朝端方委重，玉楼天上更传宣。迂生不识平津阁，因诵遗文亦泫然。
歌舞楼台拟汴州，可怜蛮触战蜗牛。临书玉几雕檐静，行酒青衣罽帐愁。
卷土自应从亶父，滔天谁复放驩兜。台空老树寒鸦集，落日沧波江上秋。
陆路南来第一程，晓烟寒树广川城。仆夫隐隐随车远，官骑萧萧冒雨行。
野店杯盘多旅况，客途风物总诗情。驰驱不觉天将晚，喜见殷勤驿吏迎。
澄湖浸月水天同，万顷金波五夜风。丹桂白莲秋最好，水晶宫似广寒宫。
胥浦红霞照碧流，夕阳影里衬渔舟。望来不异天孙锦，一幅鲜明晚未收。
子与风流天下闻，刱来高阁欲凌云。晓莺不道年华变，犹自声声唤使君。
轺车晓驾粤山阳，苦雨萧萧去路长。最是不堪怊怅处，平原桑柘尽凋伤。
二月那溪柳放梢，迟迟马膝路岩嶅。白莲已罢来时社，乌鹊犹存旧日巢。
更有飞幡龙钵在，空留卓锡虎泉泡。濛濛世界山如海，小雨犹酥密似醪。
经国才猷美度支，主恩聊慰倚门思。三朝贻翼青箱旧，八座承欢綵服宜。
南极有光缠婺影，北堂重庆荷纶私。家庭昼锦常相并，岁岁翘冠映寿卮。
山乡明日是新年，寿母情深夜不眠。耳畔莫嫌无管籥，小儿初解拂冰弦。
芸屋题春笔似椽，翠茵蔼蔼欲霏烟。悬知生物从元化，共说芳心祇旧年。
香吐杂花成百和，阴擎低柳候三眠。身前正儗春晖报，梦后多应晚兴绵。
上国濠梁随浩浩，故乡蓬岛忆芊芊。自家意思何人识，努力工夫信手编。
指佞廷阶嗟已矣，忘忧杖履觉悠然。尽令雨露青青在，宁羡繁华绮采鲜。
三度科名蔼缙绅，老来八十际昌辰。祼将自许从周祀，羽翼终烦列汉臣。
淮海传经应有子，云南作志属何人。英魂不返华亭鹤，愁绝天涯泪湿巾。
自喜幽居耳目清，闲中岁月与天争。占风网客知鱼信，较雨田家验鹊声。
梅润上弦琴缓柱，草香侵局弈开枰。沙边引步看流水，何处昏钟报晓睛。
农家月令重阴晴，每看春图记五行。稻圃雨多嫌谷日，麦田风最怯清明。
占乌旧信江南俗，叱犊时闻谷口声。村市朝来竞箫鼓，朱幡使者远催耕。
一月愁霖惟伏枕，空斋破榻拥青绫。春深垄阪难停策，晏起邻家始挂罾。
草长宜男忧未解，鸠闻逐妇恨偏增。落花谁扫门前路，乞食遥过五老僧。
绿水园亭白版扉，轮蹄出郭到应稀。江雷乍殷龙儿长，社日初晴燕子飞。
饭熟东田观午馌，酒香西舍典春衣。长堤何处无芳草，莫怨山中客未归。
山静江深岸拥沙，晴丝百尺袅空斜。荒村小犬朝随汲，闲院游蜂晚报衙。
病后僧贻庐岳杖，雨前人寄幔亭茶。竹烟新瓦南窗下，自煮洪厓石乳花。
晚晴闲出薜萝门，江涨新添野水浑。山映春旗沽酒市，沙埋破舫打鱼村。
楝花开后过风信，竹箨飘时带雨痕。漂母相逢应见问，淮阴城下旧王孙。
江村负郭阪田多，田舍风光草树和。孤鸟立残牛背雨，小鱼吹散鸭头波。
买山恐被高僧笑，击壤闲听老父歌。犹幸代耕馀薄禄，门无胥吏夜催科。
霜天枫叶林中色，试较春风枝上花。千点乱飞仍似雨，一堤掩映欲成霞。
水边朱户秋烟暝，山外丹梯晚照斜。却笑东皇虽有意，不如青女著铅华。
落魄齐昌偶曳裾，风光屈指一年馀。君延南郡沙棠楫，我问东湖水竹居。
两地经春无客信，三韩旁午有军书。行吟亦抱灵均恨，鼓枻愁逢楚泽渔。
十载乡闾至孝闻，溪中白屋有徵君。雪残檐溜清如雨，日袅炉烟淡似云。
邻犊借来耕瘦垄，仙禽飞下吊荒坟。寒郊我亦悲风木，此痛何须灼艾分。
烟稍渐长拂云端，露叶高垂不可攀。遗墨未乾人去远，独留清节在人间。
当宁忧深及草莱，西曹经岁走尘埃。钦哉法意尊虞典，籍甚文名冠楚材。
一路马随明月去，九天恩逐惠风来。清时壮节谁同调，侧耳听君上省台。
旅泊谁嫌度堰迟，旧交真乐胜新知。曹经何逊曾游处，诗逼唐人最盛时。
信有瑶琚报桃李，祗将憔悴对姜姬。无由得遂云龙愿，笥箧当开慰所思。
鹊桥龙巷元同里，咫尺能传母子芳。冰蘖旧嗟慈行苦，翟翚今羡孝思光。
情追在褓堪销骨，语记残灯合断肠。汉氏一经吾欲著，愿操彤管为游扬。
落日孤云隔塞垣，因君堪恨不堪言。寒斋瘦骨那禁病，远道悲歌更惨魂。
无复姓名登虎榜，空馀涕泪满鸰原。萧萧宿草城西路，目断跑沙十里村。
丹溪碧磴到来幽，遥听潺湲落岭头。桃夹云泉环曲径，松围石室倚寒流。
禽声每集弦歌转，花气偏娇罗绮游。时把一尊苍翠里，何须东海问神洲。
春江渺渺落鸿孤，送子扁舟下五湖。一片白云看不尽，暗随明月入姑苏。
麟阁曾闻尽世臣，柳䛒恩宠更无伦。内庭夜宴虚明月，不见词人见偶人。
阳春院里花仍发，不饮其如春色何。高台曲沼人能到，迟日浓烟景自多。
犹怜绿水飞鸿雁，更著兰舟采芰荷。章郡升平异前日，时邀骢马一相过。
轻云微雨净风沙，门掩春寒飐碧纱。缥缈凤箫催羯鼓，前村实有预开花。
春风欲动碧波平，妙手行春遍海城。九十光阴尽韶丽，两轮日月最分明。
端阳雨过气清佳，载酒寻游一旷怀。醒醉几人慰楚泪，烟波到处怨秦淮。
大招今古天谁问，薄咏沧浪趣可偕。闻道湘灵捐佩褋，搴芳聊得共吾侪。
再厌承明鬓未苍，翩翩浊世有张郎。生前无地容他酒，一死翻然侠骨香。
桑干河曲水潺潺，好送征人双泪还。带叶随风千里去，又愁隔断万重山。
星子山头杀气生，可怜蜀盗废春耕。皇天何意干戈扰，人日多寒军旅行。
檄出汉中鸦作阵，角吹岭上马嘶声。谁知缓急兵家术，八月铙歌返旆旌。
溪边桑柘映双流，病里萧条赋四愁。坐雨几宵方见月，别君一日已成秋。
山深倦鹊犹依树，风静飞萤自上楼。托迹文园须共遣，莫因乡国叹羁留。
三窟经营计独周，谁知身世一浮鸥。沧桑迭换须臾景，舜蹠初分万古忧。
看到尽头机自息，证通来脉体全休。人人共有真归宿，何事纷纭角斗牛。
枫桥暝色隐楼船，文彩风流尽此筵。诸友但能河朔饮，使君宁惜水衡钱。
已将归思寻张翰，若个逃名似鲁连。乘兴偶然成别语，相期不必众人传。
缈缈烟波带白摐，露寒风细月如银。沙棠舟上愁回首，只听猿声不见人。
五峰如指翠相连，撑起炎荒半壁天。夜盥银河摘星斗，朝探碧落弄云烟。
雨霁玉笋空中现，月出明珠掌上悬。岂是巨灵伸一臂，遥从海外数中原。
挥斤断臂完清节，颠沛犹能洁此身。为问归来长乐老，不知何代是君臣。
天际楼台望欲迷，青山雨过绿阴齐。扁舟载酒游何处，不是耶溪即剡溪。
水气漫漫浸碧山，奇峰佳木有无间。小窗独坐穷周易，不见春风不出关。
红妆女伴碧江濆，蓪草花簪茜草裙。西舍东邻同夜烛，吹笙打鼓赛朝云。
上峡舟航风浪多，送郎行去为郎歌。白盐红锦多多载，危石高滩稳稳过。
无义滩头风浪收，黄云开处见黄牛。白波一道青峰里，听尽猿声是峡州。
一溪才顺一溪湾，一尺才过一丈还。船子已愁箭括水，儿童又指帽儿山。
芦花枝上水痕新，南市东村打白鳞。只在梁山山背面，梁山何苦不离人。
武溪葱翠独称梁，正望黄山一点苍。三日风头两日雨，谢公昨夜拜梁王。
伊人何在水中游，江有姑山未可求。势出波烟冯万壑，云连泽气下长流。
风涛聚处如环共，木石丛居胜远游。中砥不愁彭蠡溃，洪澜独倩马当收。
萧斋偃卧即山林，门掩藜床岁月深。市里玉壶聊混俗，省中词客限同心。
拥衾洛下书生咏，击节幽州马客吟。赖有故人相慰藉，不须重问橐中金。
心严不惮门如市，舟寂惟应日似年。莫道我无江阁马，侯门真有鹤蹁跹。
相逢白眼撑高天，肮脏风尘不受怜。衰残我是张十二，迈秀君为员半千。
四海交穷惟守黑，千秋业就独思玄。国门岂是书县处，努力悬书日月边。
万里青云早致身，三年丹笔断如神。奇才自古成梁栋，灵囿于今有凤麟。
藉藉芳名闻北阙，煌煌休命下西秦。法星昨夜光芒正，照见兰台第一人。
江头微暄冰始开，河桥一夜春风来。伤心宛似丛台下，青青草色青如苔。
二月三月青门道，积素浮光不堪扫。酒幔烟中望却无，钓矶水畔看还好。
桥上萧条人几家，芳洲漠漠楚天涯。暝随断梗飘寒雨，晴逐游丝映落花。
龙门还家孟诸野，清樽惆怅河桥下。临歧尽醉歌送君，草上片时驻君马。
满院飞花积雨晴，春深卧病更伤情。旧游白社思陶令，归梦青山忆马卿。
水国烟花孤鸟没，官城槐叶一蝉鸣。南州胜事多乘兴，羸马吟鞭倦独行。
邻霄台下罢登临，一曲离歌泪满襟。芳草怀人频积梦，流年远别又惊心。
春城雁去余寒尽，野戍花飞暮雨深。今日远寻陶令尹，青山卧病谢朝簪。
高馆凉风送别过，膏车秣马谩蹉跎。玉壶暂醉将军酒，宝剑新弹侠客歌。
楚水夕阳行处远，官桥春树梦中多。王门到日能相忆，千里愁心竟若何。
青铜结伴婉凌华，夜下三洲小玉家。闲说紫阳宫里事，玉阶偷折碧桃花。
王母云车五色麟，白鸾前导向西巡。天章晓奏虚皇殿，仙桂花开八万春。
仙岛焚香礼玉虚，紫麟催驾五云车。西宫侍女多娇笑，录尽三天未见书。
西岳真君上紫微，百灵奔走备威仪。三清秘诀无传授，偷写天章半夜归。
羊城使者取真符，露佩胸前豁落图。直指扶桑催木帝，及时传语上清都。
蓬莱宫阙涵清秋，羽客临风闲倚楼。海天一碧湛杯水，尘埃九野分中州。
云里仙归鸣佩玉，紫凤琪园自栖宿。遥瞻西极半林青，知是瑶池桃未熟。
南国香兰不复生，人间难死是高名。呜呼表墓长留字，恸哭登台未绝声。
寒起千枫飘白发，悲摩一鸟下苍冥。论交此日谁无恙，旧笛音中天地冰。
五寺钟声送夕曛，女冠犹着旧宫裙。葫芦井畔伤心语，只许东洲遗老闻。
沙涨钱塘事莫无，赪山浪到定山枯。莫言白马扬波缓，尚有重潮文大夫。
春雁仍飞竟不还，两湖风物总潸潸。北来高士今谁在，可有人登望洛山。
三台夕照尚余曛，相望于坟与岳坟。一自苍公藏骨后，湖山如画遂三分。
司马坟前客过频，灰飞常见纸钱新。岂如哭祭文山客，只有西台甲乙人。
每到秋深摘满筐，须教烂煮妙非常。诸公任设盘中馔，不及先生豆荚香。
一盂佳豆一编诗，两物相当请易之。若说尝来风味好，杲堂犹自略便宜。
射虎当年旧将家，剩将笔阵绾龙蛇。停云阁上红尘隔，题竹林中翠袖斜。
燕寝清香盘紫雾，鼠须玄点窜青霞。几行循墨千冲折，何必班超万里沙。
采兰赠弟弟如金，珍重金兰只此心。屈子秉芳留佩韘，左思招隐间重襟。
骊驹北上瞻高步，虎节西归听好音。奕世闻诗齐鲁并，岂惟韬略似淮阴。
永宁三百六十滩，顺流劈竹上流难。来宾霜雁岁方晏，唤客荒鸡星未残。
羸躯肯容老巴国，濯发真如到洧盘。明日鱼凫关外路，绿缨清泪对君弹。
多病新春减醉狂，元宵作剧懒逢场。华灯珍重劳相赠，绣佛前头礼定光。
一曲离歌日欲晡，寒云漠漠乱蘼芜。晚风江上人初别，黄篾楼中酒漫沽。
冻树裹花春有迹，暮林无叶月平铺。明年准拟桐江去，共访严陵旧钓徒。
溪雨初过作晚凉，一罾牵处藕花香。得鱼归去还沽酒，准拟今宵入醉乡。
胜日寻芳踏软泥，蹇驴牵过石桥西。天台迥异人间世，开遍桃花路欲迷。
邑中湖荡稻田多，花月春江奈乐何。趋府若寻杨子渡，为余行听竹西歌。
天目崚嶒吴越间，分符借得海陵山。知君不薄淮南令，诏下长安计日还。
饯送人龙值一阳，梅花何日报春光。蜀江人问行藏事，野服无拘坐叶冈。
流银嘉币上方琛，昼锡骈蕃雨露深。朽质何堪施绮縠，虚名元自愧南金。
敢忘珍重酬千载，图补丝毫有寸心。白发茂恩何所自，三年供奉忝词林。
穷乡一日几阴晴，岚气何妨暂湿缨。迎客好山如揖让，向人幽鸟自和鸣。
梦悬魏阙无时忘，心似湘江彻底清。垂老相逢俄又别，祖筵瞻望不胜情。
司马江山已属刘，区区五斗肯淹留。莫嗔贫到瓶无粟，尚有黄花对酒瓯。
千金骏骨本空群，一入天闲更绝尘。元狩乐歌今不作，松阴空老涯洼身。
来如奔电去如风，百万驽骀一洗空。谁遣时清?燧熄，朝朝羁束柳阴中。
茅舍新蚕作茧迟，邻家桑柘尽空枝。持筐欲向街头卖，更恐豪门索旧丝。
圈豕登盘酒满壶，高台红烛瑞烟敷。里巫唱罢拦门曲，新妇升堂拜舅姑。
红樱桃下整乌云，春色枝头有几分。欲写芳情寄双蝶，数声禽语隔花闻。
溪山无处不春风，远近楼台紫翠中。游客自来还自去，落花偏衬马蹄红。
蓬山矗矗枕仙鳌，五色云中紫极高。明月似能知圣意，清光偏照赭黄袍。
辇路尘生香不断，灯楼月映彩初圆。太平时节风光好，烟火今年胜去年。
南省春朝芳宴开，湛恩传自九天来。庙谟式仰多殊绩，台翰争誇出妙裁。
桓老漫言稽古学，姚公曾擅济时才。叨陪愧我何为者，笑插宫花倚醉回。
湛露曾闻宴镐京，兹晨春赏洽孤卿。元臣独倚恩荣重，老我偏多感激生。
拂坐篆烟浮瑞霭，遏云歌吹杂流莺。无能纪述誇明盛，郢曲传来强为赓。
声利沉疴幸已瘳，烟霞痼疾岂须忧。非关遁世矜高节，自是匡时乏远猷。
琐闼两年空窃禄，云山十载免包羞。管宁本是辽东客，不愿重过五凤楼。
太学陈东天下知，抗章不怕忤当时。折腰彭泽成何事，回首闾山有所思。
轩外孤松全晚节，宅边五柳散春丝。归来还是忘机客，传语沙鸥莫浪疑。
曾见多人说旧知，几人能保岁寒时。感君千里来相访，慰我终年病里思。
元伯欢呼具鸡黍，子期静听鼓桐丝。连床几夜知心话，讲破群经多少疑。
碌碌行藏两鬓星，甘心待尽水边亭。匡时有志迂何补，学道无闻醉未醒。
鄙陋敢知符梦寐，高明误许见仪刑。眼中好德陈司马，山海茫茫云树青。
圣贤典训六经中，一本流来万不同。片语未曾精着力，此生不觉遂成翁。
始知口舌空谈病，难及身心实践功。莫咎回辀已迟暮，勉旃直欲造崆峒。
山人寄语三公子，便买归舟莫更留。南国可知春似锦，高堂无奈雪盈头。
黄金满载皆由命，白手还家岂足羞。兄弟师生分非浅，诗成四韵泪双流。
白沙老子仙游远，青简遗音尘梦多。江海百年钟间气，乾坤万古润馀波。
龙潜稍见黄金阙，凤去空馀翠竹窠。西港可人今柱史，此心元不隔关河。
琐闼无堪早退藏，衰年幸得病躯康。分曹校射依芳树，对景开樽乐小庄。
休言席上杯盘恶，且喜壶中日月长。况是吾人俱白首，更忧何事不徜徉。
北极光芒万里回，粤王朝汉峙层台。江山环拥金汤壮，栋宇新悬日月开。
回首漫誇强霸略，登高争羡大夫才。夷犹徙倚朱阑外，彷佛人从天际来。
绮榭璇房带碧流，苍茫天地一浮沤。尊开坐瞰鱼龙窟，帘捲潮生雁鹜秋。
缥缈楼台开睥睨，依微云树映沧洲。风尘世态原无定，好向沧波问钓俦。
清秋珠海瘴云空，露湛蒹葭夜正中。一鉴光悬天上下，万山晴映水西东。
岧峣银阙涵江树，浩荡璚波漾晚风。载酒临流人似玉，知疑飞度广寒宫。
明珠江上吐骊龙，一点光凝学士容。四面波涛涵世泽，千年灯火伴僧钟。
孤标兀峙流中砥，正气长浮槛外峰。景物不殊人已远，幸从萧寺挹遗踪。
沧溟回合断尘红，祠宇岧峣出镜中。异代至今还俎豆，徽声终古薄云空。
抗章独正岩廊色，讨乱谁如社稷功。一自科名誇宋室，顿令五岭日增崇。
航海频年势已非，何堪落日仆龙旗。间关母子奔危日，痛哭君臣誓死时。
一代纲常完宇宙，千年正气凛华夷。临厓指点前朝事，云物萧萧万壑悲。
倚郭仙邱一石悬，苔封云锁几何年。不因岭徼迎霜节，谁为清都辟洞天。
星汉已回金马使，楼台犹拥玉堂烟。山前况有棠千树，赢得春风海上先。
晚沐堂依水竹开，飘飘风景即蓬莱。江山重睹千年胜，台斗翘瞻万里嵬。
苍节寒仍亭外柏，瑶华光薄洞中梅。旧游仙客芳踪在，怅忆江城日几回。
迟日寻芳恣胜游，翩翩冠盖集丹邱。千年紫气关前王，万树春光坐里收。
拚醉不妨频徙几，披襟偏喜共临流。习池金谷祇陈迹，行乐应从此地求。
涧底流波石有声，岭边松向碧空鸣。山云忽露法身净，花雨乍来尘想清。
径路辟时开梵寺，峰峦环处列严城。青莲一朵悬千仞，撤手何期顶上行。
早彻宗风不立文，译穷龙藏焕星雯。天湖法雨东西遍，南海潮音远近闻。
四色花开莲朵朵，万年枝舞鹤群群。还容会下黄冠客，献寿筵前咏白云。
十载曾输祖逖鞭，班荆重对泬寥天。乌衣旧巷迷芳草，青琐名章化紫烟。
一室苔侵高士榻，三秋瓜熟故侯田。平陵松柏歌声歇，愁听荒鸡夜似年。
援琴牧犊叹枯杨，理瑟罗敷作陌桑。何处青楼临大道，参差七十二鸳鸯。
碧草春城怨子规，悲笳向晚戍楼吹。年年燕子归金屋，泪落谁怜忆饼师。
史云尘甑冷无烟，釜里生鱼更可怜。谁似角巾车马辆，江边同日羡登仙。
长沙妖梦落天门，后世风流五柳存。堪叹过江高阀阅，乌衣萎尽旧芳荃。
阛阓当年市井臣，卜居曾与五仙邻。芝田茂草生戎马，犹梦呼鸾谒玉晨。
轩辕台畔雪霜寒，阴碛茫茫万里宽。梦绕卢龙明月易，书随鸿雁朔风难。
天涯好在崔亭伯，海上终还管幼安。应念瘴乡孤戍者，自将形影吊衰残。
久忘恩幸不成思，每听和銮意亦疑。翠辇自经长乐去，伤心无奈月明时。
罗帕凝香湿未干，朱樱窗外雨生寒。灯花知是虚传喜，落尽青煤誓不看。
宫中杨柳戏青娥，不见葳蕤舞凤过。怪底东风不相忌，隔墙吹送落花多。
巨舰高帆到海城，鲸波如镜瘴山明。春生蜑户弦歌起，尘静蛮方耒耜行。
枸酱露香稀吏牍，芭蕉烟碧长诗声。莫嗟此别天南北，会见双凫万里轻。
霏微冻雨滟轻尘，腊尽江南又见春。别酒易醺伤病久，新诗多恨送行频。
尊前衮衮谁怜客，天下滔滔莫问津。此去遐方何日到，相思愁绝故乡人。
禁钟催尽铜龙水，银蟾半坠鸦声起。有客承恩出帝城，紫陌东风嘶騄駬。
锦筵祖饯百花前，金尊绿酒香浮蚁。酒阑上马不可留，目断双凫碧云里。
瑶琴到日奏阳春，散作弦歌环百里。桑麻随处蔼晴云，桃李满城簇香绮。
汝川之水千尺深，知君惠泽亦如此。他年青史传循良，中牟善政宁专美。
红云千里隔江关，容易看君独往还。留得锦笺无恙在，不教空到小吴山。
东河日日望兰舟，远客新年已倦游。为忆相逢话京邸，红菱白藕正清秋。
翠微之山美如玉，面山筑亭傍溪曲。长风吹下万松声，百顷云涛恍心目。
手挥五弦歌紫芝，两耳天籁凌空飞。人间众窍不足和，羊裘雪满迟来归。
衰柳萧条断流急，短蓑钓雪风烟湿。大江渺漠去不还，万顷瑶光浸寒碧。
林侯重是三山英，乌台久共冰蘖贞。俯仰乾坤竦毛骨，巨鳌一撤凌空行。
东坡过此偶行行，此地遂留苏步名。何事章惇瘗毛骨，子孙羞认是先茔。
菖雨蘋风杜若香，怀沙千古吊潇湘。迟回怕唱招魂曲，不信人间别已长。
通眉旧是玉楼仙，昌谷春消野竹烟。誓倒奚囊传好句，人间差有外兄贤。
荆榛小径对春溪，月上芭蕉碧影迷。池馆山阳留不得，愁来唯伴野猿啼。
枯木难消只赋心，散愁长欲寄知音。调孤雌霓休文句，哭碎灵床子敬琴。
瓣香洒血气奔雷，采葛歌残击筑哀。十四年来争一死，英雄消受野棠开。
南荣枝叶各相当，抛玉挥金意共长。岸谷消沉羊叔子，推恩无分到中郎。
十载专城筋骨疲，白头今得外台推。人生最苦投珠暗，仕宦何妨执戟迟。
客路同袍应劝酒，江城匹马好题诗。知君仗剑安三楚，不让功名治郡时。
玉椷消息滞天涯，零落银筝雁柱斜。罗䋭无尘生雒水，春云有梦到章华。
晓星明处疑为月，霜叶红时认作花。人说莫愁吾不信，石城何路问伊家。
塞鸿声断草虫啼，银烛熏笼坐不辞。蛱蝶画罗捐扇日，鸳鸯裁绮授衣时。
秦家树上乌栖早，韩掾墙边月到迟。黛绿暗销人去远，章台无柳斗双眉。
对酒无言兴尽还，豆花棚下有青山。明朝欲钓鲈鱼去，君若来时恐未闲。
年年抱病足中秋，明月无缘酒有仇。几两阮宣新蜡屐，一篷鲁望旧操舟。
飞鸿阁外山如画，斫鲙亭前水自流。料得此时相忆者，冷猿独鹤与驯鸥。
阁锁空寥秋未攀，风烟宛在画图间。澹霞斜日半江色，湿翠空云初齐山。
落雁沙头孤笛起，采菱渡口一舟还。欲扶残病来看月，莫遣知寮早上关。
钟鼓高城送腊徂，云霞曙色上桃符。日随岁月开三始，春与莺花到五湖。
借宅南山非捷径，对人故态是狂奴。依然旧识东风面，柳眼青青向酒垆。
十畮芳园傍水涯，药阑莎径抱山斜。绿瓷小瓮携春酒，乌角高巾对玉花。
漠漠暗香留月色，萧萧白发醉年华。如何甫里天随宅，却是西湖处士家。
新晴楼馆拂云开，万瓦含风接上台。短晷渐随阳漏长，长江元傍海开来。
云山叠叠春千里，世事悠悠日几回。倚遍阑干思无限，黄金谁筑最高台。
雪色寒分粉署光，午云稀薄漏微阳。百花无意争春媚，沾著春风各自香。
流澌解尽雪初晴，淑气融和万象明。次第春风到花柳，早须归听上林莺。
华堂结构琴书敞，吴越衣冠族姓繁。远向西山占气势，深从江水问泉源。
新巢燕雀生成去，古木蛟龙屈曲蟠。他日长乡乘驷马，始知于氏有高门。
冻地经寒裂欲开，南柑初载北车来。霜随玉爪冰丝落，日照金盘火齐堆。
高价敢论燕市踊，远林还忆楚山嵬。也知黄陆当时传，健笔应劳太史裁。
因春憔悴致神伤，眼见韶华渐减光。暮雨不堪淹久病，夕阳犹自整残妆。
风情为酒迷花榭，春梦随诗入草堂。满把落英收拾尽，依方修合百花香。
南郡观风去复来，山城水郭亦悠哉。乌云故与旌旗狎，堂署兼无簿岭堆。
奎聚辉煌依斗极，时来谈笑定风雷。居人漫拟棠阴地，相戒他年莫伐枚。
忽听家君有报书，时方少息红纱渠。把缄初启神不戢，惊心藉此欣何如。
念予弟妹能共事，愿托晨昏宽倚闾。展彩殷勤忆严训，王程且复驱我车。
清平昨奉平安报，环水遥逢华筵开。七十年踰古稀颂，八千春荷大钧培。
远游岂为黄金贵，极目欣传青鸟来。拜舞阶前悬寸念，凭高欲上望乡台。
南国梅花开不迟，白云迢递海之湄。登门应有神仙客，行路能歌麟趾诗。
衣豸陶然承荐锡，种槐频看长新枝。从来平格应多福，不是洪濛有所私。
危楼百尺起孤岑，落日登临兴不禁。天近自无尘俗到，江空时有蛟龙吟。
纤云依树巧疑坠，明月满城凉欲侵。华盖高高悬紫极，不妨独对酒杯深。
高柏丛篁非故岑，凭栏极目思难禁。秦关遥识青牛气，粤海空怀白石吟。
鸿雁不来乡信断，簿书无补岁华侵。劳歌慷慨何为尔，倘欲飞归秋又深。
年来双剑别南州，跃马相逢非旧游。周道秦川皆历险，雁关高阁又经秋。
鹿门尔放青山鹤，龙塞予登明月楼。异地可怜迷出处，思君一倍长离忧。
幽栖今有薛夫子，时与白云相往来。春载罗浮归药笥，山依玉简起书台。
海中仙侣常应聚，梦里宗溪识几回。烟水故林吾不负，拂衣他日共徘徊。
昨夜南杓坠鸟星，柳注霜飞翼雨零。池毛已落人间影，张素空留天上形。
除书一纸墨淋漓，同向彤廷舞蹈时。实录两朝无字愧，高名四海是人知。
东山强为君恩起，南国多因母老移。门对钟峰无一事，日高睡起好题诗。
交情久已念离群，独向山中礼白云。龙送雨来留客住，鹿衔花至与僧分。
疏星出竹昏时见，流水鸣渠静后闻。却意故人知此隐，题诗谁似鲍参军。
承平日久不知兵，南北征师浪结营。独有鸳鸯明节制，堂堂中国振先声。
辕门遗爱满幽燕，不见胡尘十六年。谁把旌麾移岭表，黄童白叟哭天边。
朔方辽海怀恩信，日本安南识姓名。盖世勋庸仍不伐，循循裘带一书生。
黄金散尽结英雄，不负行间尺寸功。却愧十年鞍马下，捐躯空慕古人风。
不见珠林万树红，数枝犹自缀丛丛。果因后摘娇晴日，客为迟来醉晚风。
莺讶啄残窥密叶，花怜开尽感飞蓬。殷勤野老明年约，十八家村一棹通。
千叶桃花碧映堤，幽禽斜傍一枝低。却怜春亦年年别，故向游人着意啼。
万事悠悠托化工，挥弦极目送归鸿。断无愁发三千丈，那有閒情十八公。
苍狗白衣从变幻，清风明月任牢笼。殷勤不尽思亲意，夜半推篷语阿同。
兹来岂是悦禅机，为爱幽居耸翠微。径滑雨深行不得，秋高风急送将归。
莲花旧白樽应倒，柿叶初黄笔可挥。愧我才非山谷调，能将斯地重摩围。
科第寥寥廿七年，客乡长望好音传。竹林此际成愁绝，池草当时有梦牵。
对酒强歌青玉案，因风懒寄白云笺。也知人众回天定，珍重来贤好勉旃。
山川无改旧名关，怅望椒邱未可攀。鸟道斜连青嶂外，羽旗遥映白云间。
僧钟入夜声逾壮，戍马经秋色更斑。谁说君门远千里，天威咫尺不违颜。
圣恩宽厚许归田，却是严君谢事年。此日此身方属我，时行时止总由天。
云閒自合深山卧，樗散徒劳大匠怜。剩得居人犹恋恋，夕阳回照有馀妍。
暑夜犹驰瘴疠乡，盘江桥下水如汤。渴来虚望双茎露，病里真疑五月霜。
徼外有天偏毒热，人间何地是清凉。薰风殿阁应先到，伫候虞弦解愠章。
风雨冥冥白日沉，孤舟无赖繫枫林。浮云不逐湘流散，芳杜空伤楚岸深。
安得横戈穿虎窟，且从高浪听龙吟。江潭渺渺魂何在，欲问巫阳泪不襟。
病里频惊节序催，碧天华月为谁来。亦知憔悴孤秋色，犹自清光傍夏台。
捣素空闺双杵断，惊弦何处一鸿哀。桂宫恐有浮云近，寒倚吴干望几回。
霜雪都亭揽别裾，重看沙柳迥萧疏。生还天地分携日，老去风波共涉馀。
横隼谩劳惊海燕，冥鸿应免葬江鱼。休疑隐矣文焉用，九曲云烟待著书。
落落穷秋酒市空，河梁犹得一尊同。悲歌今夕仍寒水，琴奏何人自土风。
拟遂变形终牧豕，岂因垂翅后冥鸿。江湖日远浮云渺，可得凭高望汉宫。
遗庙凄其荐藻晨，风霾黯淡两河尘。北辕未泄敷天愤，南渡先摧报主身。
庙略竞持加币议，国雠谁是枕戈人。独怜湖上高原树，春发南枝岁岁新。
几从绝壁睹新题，又向江皋惜解携。客路半随桃竹杖，钓轮长梦木兰溪。
老辞兔苑家无定，醉握骊珠夜不迷。君去掩关予独卧，有谁能访薜萝栖。
元龙豪侠气飘飘，解绶归来鬓未凋。倚马才曾倾四海，悬车名更重三朝。
紫芝深谷还堪茹，鸿鹄高云不受招。正值庭阶风日好，春兰新洒露华饶。
建章佳气晓茏葱，夹陛传呼綵仗重。万国竞欣承湛露，五云齐拱祝华封。
西陲鼓角秋仍急，南海珠玑岁自供。共拟严徐应召对，草茆何以答遭逢。
长松千尺倚华轩，轩外松阴五亩园。睡鸭未醒云满地，主人相对酒盈尊。
香浮碧落红尘远，影射虚窗白昼昏。欲向徂徕访仙迹，试将丹诀就君论。
孤馆秋高月色寒，相逢同作客中欢。后期只在东山下，一架蔷薇带月看。
再到山中访紫霞，绀园衰草夕阳斜。旧时僧鹤归何处，独立溪桥数落花。
花送春香入酒瓯，山头明月下帘钩。綵云一片随风散，谁伴歌声出小楼。
草暖风和二月天，江南虾菜不论钱。前溪昨夜添新涨，一叶中流范蠡船。
金炉火尽不闻香，银烛无光春夜长。想见落花千万朵，尽随风雨下池塘。
淡妆初出蕊珠宫，翠壁丹崖想像中。好似麻姑驾蓬海，海波清浅日轮红。
避尘无路却寻仙，老去生涯落海边。春水接天晴日暖，白鸥多趁钓鱼船。
策马龙冈路转西，茂林脩竹映榱题。帐前云傍炉烟起，檐外风疑石马嘶。
长恨袁曹真虺豕，谁知陆吕亦鲸鲵。堂堂两表扶忠义，日月光高泰华低。
望中漠漠总烟岚，风土殊方惜未谙。诗为愁多添日课，酒因情懒废朝酣。
鸟争楝子和霜堕，僧拾松枝带叶担。漠漠江云飞渐杳，满前新景向谁谈。
鹄立仙班晓露寒，燕传天语下云端。糕联红玉炊新枣，酒泛黄封出大官。
九奏凤韶声隐隐，双开雉尾影团团。小臣何幸沾恩宠，默倚西风愧素餐。
银阙沈沈锁嫩凉，满庭香雪缀娇黄。几人砺斧誇吴健，此夜登楼笑庾狂。
袖里高枝秋弄色，眼中清影玉生光。酒酣记得归时路，鹤背西风碧汉长。
叹息西风滞葛衣，几多情事与心违。白云万里天如寄，黄叶千林客未归。
雁足有时凭附信，鸥盟何日许忘机。清高偏爱陶彭泽，三径何曾着是非。
黄叶沧洲动晓霜，埋轮风采识张纲。楚山雨过秋如洗，梦泽烟消水亦香。
北献皂囊惊络绎，南飞孤隼看翱翔。曾闻太史传新报，执法连宵倍有光。
扰扰黄尘道路长，閒边巢许笑人忙。轩乘野鹤元非性，服被林麋祗发狂。
煮石作羹山骨嫩，掬泉浇耳水花香。追思往事仙凡隔，独立邮亭数雁行。
玉露新凉秋满林，晓风穿户气萧森。写怀诗句传梧叶，遣兴壶觞傍竹阴。
梦短为悬经国虑，年丰偏惬济时心。授衣节候知将近，昨日纱帷透远砧。
暮云风急雁行斜，客里逢秋感岁华。落叶响随窗外雨，枯枝飘作水中槎。
谁家断续敲砧杵，何处喧嘈竞鼓笳。赖有清香能慰藉，石栏岩桂正开花。
酷爱幽芳尽日看，冻云烘透粉痕乾。吟边风劲愁闻角，折处枝斜恐碍冠。
澹拂湘帘横月影，薄裁吴苧护春寒。含情莫怨相知晚，欲补离骚似已难。
顾瞻日出冈之东，赤光电烁涵金红。谁致赭糖同粪土，天教瓜子作崆峒。
秋阳烁以真陶冶，涨海陶成卧紫龙。百鍊归来未昏黑，还须坡老辟双峰。
屏帐重重气势鸿，昆崙未上眼眶中。尧封保障方如扆，禹迹刊随弯似弓。
凤嘴有声羞煮海，壶山没石谩回风。瀛洲东顾漳南路，北面维藩第一功。
卓卓凌云势迫空，孤高不与众峰同。尖挥风雨魅星外，顶入东南斗柄中。
近视高牙开大纛，远瞻臣阙倚崆峒。一枝千古斯文笔，留写封章献九重。
观水东南到海滨，波澜万颂渺无边。祝融一怒山翻雪，飓母初呈浪拍天。
日落鱼龙腾雾涌，夜沉星斗弄波妍。五湖纵阔难为水，笑却精衔与血鞭。
自谪昌黎到海滨，振经消息岳河新。村希青草休烧火，山咸黄茅不避人。
坤辟民生无夭折，风还海俗有精神。如今邹鲁中原地，不是当时五岭民。
乔木阴森聚国族，风韵依稀不记年。憩暑影明檠翠盖，印沙叶冗步青钱。
栖柯鸟隐窥蝉噪，敲石残棋听鹤眠。出地云根当欹枕，羲皇人醉日中天。
劳君万里寄瑶章，苜蓿斋头逸兴长。经术久推秦博士，除书曾擅汉循良。
诗裁楚泽兰芳句，隐似淮南桂树傍。纵使折腰贫更苦，胜从渔父咏沧浪。
有客泊舟沧水湾，卧吹铁笛非人寰。小溪白石乱如齿，平地双松高似山。
丹丘赤城久为客，沃州天姥何曾还。嗟哉董生不复见，安得致身图画间。
纵酒由来欲废禅，寻僧又复到篱边。不分秋色谁为主，自抱幽閒结净缘。
蓬鬓西风几岁华，禅堂啜茗对丛花。相逢斗酒无三径，倚杖西林日又斜。
不同彭泽赋归来，松树菊丛先自栽。门巷杳然车马隔，落英无数点苍苔。
独喜东篱不世情，霏黄绽紫亦分明。病容未肯因卿瘦，诗思遄飞仗若轻。
蕊隐月华随赏客，香闻天际惹鸣莺。雪霜何物能侵尔，烛浪先生细数英。
楚吟高彻雁来声，词客飘零尚甲兵。一讯怀沙淹贾傅，三为祭酒识荀卿。
迷阳草长歌先断，梦雨山沈赋不成。他日江南采蘋地，潇湘多少故人情。
三城秋动白云层，旧地重游独拊膺。觱篥声中才避寇，菩提树下且寻僧。
危巢鹊顾香台饭，暗路人归古殿灯。君问穷愁不堪说，虞园书破剡溪藤。
长安何事集鸥群，四海论心绝世氛。纸上烟霞生岳色，毫端蝌蚪落溪云。
雨馀旅馆先秋至，月满空阶欲夜分。弹铗欢歌忘去住，尊前休勒北山文。
鹤膝横空绿玉翘，顶朱新试不全娇。香凝晕脸春先转，暖溢丹砂雪易消。
殊色未知逢驿寄，群芳须让赐绯朝。早知塞北无人识，别写新词付丽谯。
甘雨龙门散百河，东官犹得借恩波。片言折狱堂帘静，两地栽花桃李多。
世籍仙凫元旧物，家传郢曲是新歌。垂棠长覆行春路，遥待乘聪白玉珂。
数尽潘园赋众芳，何如神草被昆冈。庭中玉露漙三秀，木末丹霞散九光。
出共箑蒲昭圣瑞，归同天韭作仙粮。野夫亦有黄公癖，地肺何年许并藏。
古郢城边秋草深，我来无处觅知音。朱帘画栋俱尘土，千载谁传宋玉心。
书传上谷雁来时，落日中原慰所思。守借一麾更重镇，名高三辅望襜帷。
忧边郡阁亲调饷，怀古军城不废诗。分虎画麟同日事，使君身自系安危。
飞鸿是处有遗踪，题破苍崖雾几重。枉把真形图五岳，难将奇句答三峰。
山臞未老身惭鹤，雪顶归来杖有龙。紫蕨黄精君记否，铁犁沟下旧村农。
殷勤相送出江滨，草色波光及暮春。三楚风流新佐郡，百年礼乐旧成均。
情悬桑梓应同切，心为苍黔亦已频。政暇岳阳多览胜，勋名还拟范公伦。
一夕西风客思惊，雨声飒飒和江声。酒因病减愁偏重，衣为寒添橐渐轻。
渔火夜腥云梦泽，瘴烟秋锁岳阳城。无端又破还家梦，楚水依然绕去程。
把袂相看别恨长，片帆明发挂微霜。乌头也向愁中白，马色都教病里黄。
峡暗楚云难入梦，江连巴字易回肠。故人独有严公在，重与挑灯话异乡。
三度维扬十八年，旧游零落不如前。车旁掷果人何在，桥上吹箫事莫传。
潮落远江瓜步雨，鸟啼荒垒竹西烟。风流杜牧元多感，到日登临一惘然。
岸曲沙回着处侵，半江落日半江阴。悠悠乱逐春潮上，漠漠还随暮霭沈。
曾带断鸦归远岫，又移残月出疏林。谁怜独倚危楼遍，目极天涯思不禁。
容颜消息转悠悠，暗忆飞绵上翠楼。谢氏女郎空有赋，卢家少妇不知愁。
阴疑灞水桥边合，丝学灵和殿里柔。若向吴昌折春色，绿条留取系归舟。
秋尽江干雁影低，怀人只隔乱峰西。生憎流水为衣带，却笑浮云学马蹄。
霜下晓枫红历历，烟中寒柳碧凄凄。相期不共钱塘月，空负扁舟下霅溪。
樵风舟上鼓频挝，十幅轻帆渡若耶。照破离愁惟夜月，啼残归梦是寒鸦。
雾蒸东坞山城暗，烟锁西陵驿树斜。只隔钱塘衣带水，依然旅食傍天涯。
指点山陵问宋朝，荒云漠漠菼萧萧。行人但说钱王事，强弩三千射海潮。
四明二百八峰盘，雾阁云窗绿玉寒。不信谢郎为县令，三年骑马未曾看。
春山花发雨霏霏，花雨曾沾阚相衣。今日山花依旧好，东风吹雨湿僧扉。
谁写张骞万里槎，不同闲草与闲花。高秋八月天风起，直上银河自不斜。
淮海西南是泗州，清时振铎喜君游。传经有客师刘向，抗疏无人荐马周。
驿路霜寒枫叶晚，泮宫风冷桂花秋。少年莫叹儒冠误，进学宜从分内求。
十年京兆播声华，引老东归托兴赊。辞阙又沾新雨露，望乡遥指旧烟霞。
壮人行色村村柳，满眼春光处处花。清暇好寻沂水乐，故庐元近仲尼家。
谁言村馆景凄凉，夜宿便惊逸兴长。微雨乍添藤簟冷，好风时送稻花香。
泉流沈畔多清响，萤入窗间有耿光。听罢邻鸡促行李，一天凉露湿衣裳。
塔下重来二十秋，长廊未步泪先流。当年曾此奔丧去，今日那堪衣锦游。
云树悲风空飒飒，夕阳流水自悠悠。傍人啧啧夸荣耀，谁识予心万斛愁。
珠林胜境梵王家，冠盖同游日未斜。碧殿窗寒龙听法，绀园霜霁鹿衔花。
香焚宝鼎随青蔼，乐奏钧天隔彩霞。却忆先人曾驻节，西风泪洒倍咨嗟。
二十年来执法官，新持宪节出朝端。三竿晓日辞龙衮，一路寒霜肃豸冠。
腊尽蓟门云树暮，春回秦陇士民欢。谁云司臬当严峻，未必鹰鹯胜凤鸾。
未及稀年蚤挂冠，急流涌退似君难。数茎发为忧民白，一寸心缘报国丹。
锦诰便蕃褒政善，芳名藉甚着朝端。鳌溪溪上多幽趣，明月清风取次看。
结屋修藏傍智溪，石州奇树拂云齐。清阴满地秋先到，黛色参天晓欲迷。
蝉抱枯枝霜后咽，鹤寻直干月中栖。投闲自得闲中乐，柱杖哦诗为品题。
坦坦春庄一望赊，而翁卜筑远纷华。田连阡陌惟栽黍，水满池塘乱奏蛙。
酒熟每邀邻叟饮，诗成常向野人夸。笑他名利奔趋客，马足车尘良可嗟。
孤寺悬珠跨碧流，水天一色四围秋。波心龙起云连槛，夜半僧归月满舟。
神物何年离合浦，胜游此地近浮丘。由来宦业憎才子，念旧聊为竟日留。
两山不见临溪屋，长日还无唤渡人。逆水孤舟行数日，哀猿空使泪沾巾。
乱石排溪急水悬，夕阳衰草白鸥边。明朝短策穿云去，不似舟中得稳眠。
廿里徒行万里遥，难于孤艇逆春潮。自从羸马归官后，便合还山作老樵。
直上龙威万石梯，翠萝遮日白云低。须臾又作沙鸥伴，筏上吟诗下浅溪。
磷磷湍濑雪兼风，短筏蛇行乱石中。今夜好从何处宿，笑将蛮语问山翁。
中天晴日敛山霏，犹有高林露滴衣。欲就石崖题岁月，湍流催筏去如飞。
出水云山几百重，回流犹是学蟠龙。绿溪贳酒无村舍，终日娱人只老松。
道出容州蚤泊船，可人相见玉娟娟。隔溪咫尺神仙窟，不得幽探小洞天。
水天空阔两山齐，茅屋参差竹树低。千里客怀谁为写，一声春鸟隔林啼。
舟到崧台是岁除，乡人一见胜家书。绸缪已?三更醉，又复联床话故庐。
建业梁朝古梵宫，沙弥南下访禅宗。中分莲宇三千界，飞度梅关百二重。
松桧风涛开鹫岭，薜萝烟雨断猿踪。何时纵酒谋良夜，共听禅门月下钟。
列郡曾追鹓鹭群，早从湖海乞閒身。风生杜若云随棹，歌罢蒹葭月满轮。
万顷河山双鹤鬓，百年烟雨一蓑人。逢时好逐磻溪叟，拟把长竿钓渭滨。
萧萧蓬户隐蒿莱，仲蔚柴门郁不开。邻栅低连穿曲径，石桥西断隔纤埃。
乘閒竹下题诗入，薄暮花间载酒回。莫道幽栖终寂寞，问奇长有故人来。
学士官高少宰尊，更将奇事与君论。杨公清白多孙子，苏氏文章好弟昆。
总谓留都非散地，极知亲擢是深恩。题诗合代持杯送，为有通家旧谊存。
海内人推谢法曹，南来使节让挥毫。诏函宠借金陵重，词苑名因历下高。
登岱一鞭开晓色，渡江双旆泛春涛。送君回首新林浦，宁得相携解佩刀。
伊洛寻真竟不逢，归来对尔说仙踪。两游洞壑情何剧，独眺烟岚翠几重。
庭树月招缑岭鹤，郡斋风落少林钟。宁言何逊观梅兴，梦到三花天外峰。
忆昨东门祖帐陈，鉴湖归兴与诗新。屯蒙休问山中道，甲子难拘物外人。
筇竹直堪腾胜日，乔松元不竞华春。霞觞引满孙曾献，几阅南溟变劫尘。
十年书札满林皋，先后青云识彩毫。海内文章司马擅，洛中才望士龙豪。
一珠投处开尘榻，双璧联时坐缊袍。馀兴正狂那得尽，雪花从涨剡溪涛。
偶从法藏窥琳宫，却讶琉璃宝界同。阿歘何年成幻住，摩尼浮浪现神通。
山空每诧龙听法，海立时闻鹫呼风。惟有閒潮真不舍，曾随明月汎鸿濛。
昔人醉捉江月去，此地安得云松巢。落日九江劳梦想，清风五老入神交。
有时云气生窗几，长听松声下树梢。却是传家有仙骨，越山多处结衡茅。
河梁日暮罢离尊，送尔西游去故园。湘渚月明春饮马，巴江花落夜猿闻。
青山易堕天涯泪，芳草空销远客魂。何事不归长寄食，路旁谁更惜王孙。
平生金石见临危，就义从容子亦随。千载河山遗迹在，一门忠孝史官知。
故乡住近文丞相，先德传从鲁太师。欲酹丘坟何处是，离离芳草泪空垂。
未得登君野兴堂，两年清梦独难忘。笑谈每怪逢僧健，文字犹嫌应客忙。
山月挂松真洒落，海云迎鹤更昂藏。吴天楚地同秋水，老尽蒹葭一夜霜。
金台十五六年前，曾上宣和御墨筵。今日相逢品兰谱，羡君湘水谪神仙。
兰法千年郑所南，文章风节照湘潭。只今弟子侯芭在，且向毫端试一参。
所南兰法逐时新，苦是江山让与人。怪石瑶芝总休论，才存芳洁是花身。
杨子风流继昔贤，兰心开处笔能传。遂令一派孤清气，飞作人间五色烟。
为挹仙踪拄碧筇，白云峰接紫云峰。山连罗障秋涵郭，寺挂流霞暮隐钟。
落月未归珠树鹤，飞泉常护法池龙。蘼芜丹灶今何处，始忆神楼不易逢。
海色晴分映远空，野棠笼翠故山中。葡萄祇道骄秦尉，扶荔曾闻筑汉宫。
鸿雁影沉沧屿月，鹧鸪啼咽绿杨风。歌尘不惹千秋恨，赢得高台挂夕风。
南国周遭入望平，荒台犹有越王名。赤精已耀终归命，黄屋初乘是抗衡。
日拥瀴溟天岳动，潮迎舶趠海云生。楼船一度窥秦服，忆道沧桑几变更。
自许投身粤水边，病慵那得溷三铨。新恩喜值飞龙日，旧署惊看画鹤年。
未有涓埃酬圣主，敢将疏拙对时贤。东方更忆艰难计，每为除书一黯然。
台枕秋江拂曙凉，先人曾此赋重阳。碧纱掩映还生色，彩笔低回几断肠。
五岭风烟归逸兴，百年身世付清商。屏星没后知音迥，遗草空令讽咏长。
沙草批根捣欲餔，支饥聊复盼妻孥。囊金有限当谁饱，殣骨无归祇自呼。
四壁不堪残夜照，三征那得并春租。此行未许长杨赋，涕泪监门一绘图。
路入无诸西复东，此身那惜寄飘蓬。垂帘尽日心偏寂，作锦初年意未工。
沙洞晓寒晴亦雨，洛江潮落水生风。凭谁留得河阳色，依旧桃花春自红。
十载从军建羽旄，凤楼西去接临洮。三秋月照龙沙白，九日霜飞雁塞高。
夜夜孤鸾巢翡翠，年年战马迓蒲萄。何人为扫燕然石，一曲铙歌指大刀。
已无人唱大江东，滚滚奔涛逼远空。世界是非尘劫后，英雄今古浪淘中。
半壶浊酒浇残夜，十幅轻帆蘸晓风。明识宦游春梦里，有谁说破向孤蓬。
烟波深处暂停桡，直上高楼挂酒瓢。万里天风吹远碧，一江秋雨助寒潮。
狂搜断碣怀千古，醉向空山问六朝。回首乡关云树隔，惊闻黄叶下萧萧。
万里秋声度雁群，三年离梦绕归云。何当化作天边月，夜夜清辉照见君。
冉冉真疑堕素云，清芬玉质可离群。秋来閒品陶家种，不染铅华独有君。
看山莫笑野云閒，五岳峰头自往还。倘被天风吹得起，也应霖雨到人间。
残灯耿耿夜何其，虚室空悲禅坐时。廿载形骸孤鹤吊，一生心事故人知。
雨添郭外沉龛草，风涸窗前洗砚池。白社曾同秋后集，而今惆怅泣题诗。
玉树琼枝照眼明，寒窗披卷梦魂清。夜来堪与君王对，半部当年致太平。
昔别庭中竹未栽，归来笋已破苍苔。安知此去重还日，屋后蔷薇几度开。
似梅似絮乱空奔，非月非霜眯远村。自被树高先受白，谁怜苔瘦渐消痕。
山头凹凸犹难辨，水面波澜却易浑。顿使世间烦热处，一从寒冷便惊魂。
井邑萧疏角正悲，河隍犹带旧城陴。大江夜气繁星动，南国秋风落木迟。
长路且须防失足，他家未肯但餔糜。欃枪满眼公车少，回首东山有所思。
碧树霜黄乱叶飞，篮舆冲雨度寒崎。两年窃禄惭无补，十亩将芜笑未归。
隙里光阴蓬鬓改，望中风浪素心违。孤臣瞻恋天涯隔，一疏何因彻御扉。
泷冈何处表新阡，教铎分持二十年。官秩貌能高死后，丹青谁解判生前。
虫声唧唧悲朝露，冢木围围锁暮烟。一代光荣过一代，几人无恨抱终天。
何物人间不与同，箕裘天地几春风。千年此梦还谁觉，一脉贤郎是老翁。
神禹伏羲今仲默，老泉孟子长苏公。谁知程珦功非小，墓碣青天写未穷。
亦加红叶亦微云，亦著高人曳碧裙。但说是秋都不信，此中春气正氤氲。
唤起山阴道上云，清溪可濯拟呼群。临流自作三回想，未必清溪似使君。
最爱终军英妙时，挥毫能敌万人奇。先朝世业推青琐，诸子才名擅白眉。
直北一枝高桂岭，图南双翮趁天池。深惭父党通家后，为汝登高一赋诗。
秋云突兀起天际，疏雨磊落悬高空。寒潭彷佛细流碧，残花零落堆藓红。
雨脚朦朦向西去，孤鹤散步来长松。坐看斜景照罗绮，须臾万片金芙蓉。
潇湘西下水云乡，每忆相随醉夕阳。黄壤顿埋医国手，青囊犹贮养生方。
紫芝歌绝猿啼怨，丹杏林空虎迹荒。挂剑独来松柏下，炙鸡絮酒几沾裳。
避地来寻五柳居，閒谈国事重欷歔。天荒地老君身历，国破家亡我梦馀。
尘路浑如村酒浊，道心还与泛舟虚。凭君莫话金门好，事到渔樵百不如。
久闭重门细草茸，停云霭霭思溶溶。蹉跎共被时人笑，懒慢还推我病同。
有酒赊来千日醉，无钱买得一生慵。从君自占消愁法，已植陶公三径松。
即看晓日又明年，愁里流光去若泉。冀北天遥成绝塞，江南日近赖时贤。
闻鸡舞罢悲今蜀，听雁飞过忆旧燕。长夜悠悠眠未稳，解将椒酒送寒天。
今宵愁起亦无端，坐到更残思亦残。世贵虎皮迷物色，余惭鸿羽敛飞翰。
晓天侵迫冬行促，朔气勾留腊尚宽。会有东风连夜至，茅堂雨积不成寒。
避世来寻水竹居，相将无事可蠲除。空阶有月閒能看，村酒非泥醉亦如。
与世推排空老世，将书涤荡可焚书。陶公岂厌庐山社，一笑浮桥意有馀。
辗转离床响杜鹃，梦魂归去荔支天。小开衫子红唇笑，细捧明珠滑乳圆。
城市所稀偏结想，樱桃雅赠不深然。悔杀昔年花柳巷，玉人一篓十低钱。
榼榼村酤虾蟹鲜，馆人来与语风烟。寒江柳挂千帘雨，老树鸮巢一斗天。
正我草楼归格格，谁家樯锦去连连。明朝快觅晴峰出，倍买刚驴加着鞭。
万里题诗寄草堂，此情珍重可能忘。雁归塞北书难托，人到云南戍正忙。
临老光阴催我辈，封侯事业在戎行。流离尚出清新语，不改平生锦绣肠。
池塘春草梦依依，明月清风半掩扉。今夜灯花何太喜，多应洱海有书归。
仙翁家住海瀛边，六十容颜似壮年。夜月梦回苍玉佩，秋风吟拥紫茸毡。
牙签插架芸香合，鹤骑当轩树影圆。笑我客居淮水阔，白云千里思凄然。
帝里光华日月边，黉宫乐育颂尧年。看花曾买春风骑，剪烛频吟夜雪毡。
石韫荆山精璞重，水高淮海孕珠圆。声歌欲奏清平乐，才匪襄阳孟浩然。
雁鸿将信到芹边，琴佩飘零又十年。带草荒芜通德里，檐花飞洒广文毡。
多惭上客琼琚集，空待家人宝镜圆。何日归来丘壑底，南山有兴赋悠然。
中都廷阙五云边，乐只邦家祝万年。彭泽祇应欣有酒，少陵何必叹无毡。
篆文已赐铜章重，彩绶宁需玉琲圆。乡社斯文谁砥柱，须看大手勒燕然。
东海扶桑旭日边，乡心恋恋已多年。长歌竟老冯驩铗，旧物空存子敬毡。
雨暗萤窗秋梦远，天高兔窟夜光圆。独怀孝子罗江畔，松柏泷冈涕泗然。
多君积学富才贤，文采风流属少年。拙句每成劳属和，苦心无诉赖相怜。
离樽忍醉江头酒，别鹤愁闻月下弦。岁晚有情如见忆，雪中当泛子猷船。
金罍命酒息园同，玉麈高谈意气雄。倚宅青山藏帝郭，抱檐珠斗挂灵空。
真惭野鹤能依凤，解使林驹不避骢。仲举礼先徐孺子，登车羡汝古人风。
丁戊山人驻此山，石坛丹井绿云间。尔今欲就陶皮隐，待我匡庐白鹿还。
老气峥嵘不可羁，苍松白石旧相依。海霞暖护丹砂顶，山月寒生白雪衣。
赤壁当年曾入梦，青田此日独来归。也知骨格非凡种，为尔摩挲思欲飞。
小山佳树爱幽深，并秀联芳不作林。一径露华秋冉冉，两窗云影昼沈沈。
天风浩荡清无际，月窟凄凉醉不禁。寄语吴刚莫相恼，须教接叶布庭阴。
境息尘空泰宇清，祇将经史寄高情。四时门馆无私谒，半夜池台有月明。
座客争誇吴季子，幕宾元是鲁诸生。兰阶桂苑春长好，底用黄金遗满籯。
瑶馆玲珑结绮窗，星姝曾此遇仙郎。红尘失脚烟霞远，青简留心岁月长。
墨渍春云池水黑，朱凝秋茧露华香。金华不远人间路，说与休文恐断肠。
故人结屋严滩上，小小轩窗自不同。风捲雨声来枕簟，树移山色傍帘栊。
秋清未觉鸾箫远，岁久应嫌鹤帐空。无限好怀归未得，懒题安字寄征鸿。
高人心不负幽期，小结华轩要煮诗。梦熟池塘春晚后，酒醒窗户月来时。
大羹不和杯中味，独茧长缫瓮里丝。谁谓灞桥吟更苦，蹇驴风雪夜归迟。
闻说名轩意最佳，诗成端欲咀英华。微吟声绕羊肠陌，得趣香分石鼎茶。
墨沸秋涛濡棐几，句融春雪透梅花。熟来不费推敲力，谁遣松风漱齿牙。
一别灵均九畹荒，高名千载为谁芳。秋花亚佩琼琚冷，晓气穿帘雨露香。
似有閒情依涧谷，那无清梦到沅湘。半年有个同心友，与尔同登鲁叟堂。
近分旌旆守藩维，强把征袍换绿衣。越巂北来天路远，牂牁南下客船稀。
黄堂酒散灯花落，铃阁香销蟢子飞。遥想杏花春雨里，鹊声争报远人归。
茅山听雨结茅茨，意恐红尘惹鬓丝。步鹤紫苔春满径，鸣蛙绿水夜平池。
粳稌已足菑畬愿，衣线能忘簠簋思。綵袖鱼轩今已矣，黄冠野服总相宜。
彭泽江边柳莫栽，铜陵茂宰亦归来。山中白酒何时熟，篱下黄花几度开。
林静朝朝麋鹿过，矶空日日鹭鸥回。某丘某水犹堪指，只恨如今半草莱。
露湿湘桃色更殷，枝头啼鸟晓风寒。数声隐隐穿花去，惆怅伤春人倚栏。
沧江之波不盈掬，小石棱层削寒玉。晓露无声堕古苔，九节灵苗为谁绿。
兰桡去后汀渚空，濛濛疏雨吹烟丛。回琴点瑟邈何许，风味泠然谁与同。
举世纷纷竞秾郁，此草弃置无人录。粉署仙郎最爱之，写向茅斋伴幽独。
西风昨夜凉思多，门前俗客稀经过。银笺翠管发佳兴，唤起叠山同作歌。
仙舟今去吴江东，吴江之水何溶溶。美人远隔芙蓉浦，伐木歌残春思慵。
秋台夜静月如水，纸帐梅花情万里。梦魂幻作蝴蝶飞，飞过瀛洲疾如驶。
瀛洲深处风景饶，美人相见还相招。开樽共话十年事，客窗风雨声潇潇。
好怀未罄忽惊觉，景阳钟动邻鸡叫。揽衣推枕起徬徨，满地花阴残月照。
骑马玉屏山下过，万松交翠鸟争呼。石桥水洞今犹在，借问主人还有无。
一番摇落一番嗟，咫尺天涯梦里家。莫道秋来不憔悴，满庭都是断肠花。
病里俄惊报讣音，狂风号野正凄阴。归来哭向残妆处，冷月寒花泪滴深。
别酒同倾九日前，谁知此别即千年。疏香阁外黄昏雨，点点苔痕尽黯然。
罗袂消残旧日香，啼痕几度湿年芳。无情懒向东风立，有恨谁怜一梦长。
青蘋风起柳花垂，渐下吴江落叶时。远札忽传金马署，使君原重爽鸠司。
偶怜义士骖能脱，长爱閒园席屡移。为报虎丘明月道，石门天尽水涟漪。
翩翩五马赴三齐，千骑东方惬望霓。明允几年推法从，循良此日待蒸黎。
白云司里怀同舍，红药樽前恋解携。郡国于时需异等，玺书应拟自天题。
孤琴漂泊气难平，老傍天涯复邺城。四海知音须我辈，一朝倾盖识君情。
官桥疏柳高秋色，旅馆寒螀独夜声。太石潭边好归去，渔竿不负野鸥盟。
七里滩头倚短篷，锦云峰里坐春风。旧来鸑鷟文犹炳，老去骅骝气尚雄。
人世几番云作雨，功名千古鸟飞空。何当共酌桐江水，一洗从前鄙吝胸。
东风帘捲画楼西，目断王孙草色萋。莺织旧愁穿柳线，燕衔新恨湿花泥。
梦随流水情添急，眉锁青山翠压低。惆怅天涯春欲尽，海棠花落杜鹃啼。
锦褪残红色更佳，伤心无语步苔阶。忍看竹簟人相倚，羞见莲房子并挨。
耳断蝉声悲昼永，情随鸳梦到天涯。无端抱恨双飞燕，敲拆妆台一股钗。
飒飒金风恨转催，月明霜冷傍妆台。解吟画壁蛩添唧，叶卜金钱菊又开。
翡翠衾单思正邈，芙蓉帐暖梦初回。天涯极目排云雁，不见多情一字来。
小楼人静月初斜，归思迢迢隔海涯。短笛谁吹肠断曲，满庭香雪落梅花。
巍巍仙阙望中遥，日拥銮舆下碧霄。五色云中瞻衮冕，九重天上听箫韶。
扇分孔雀环阶立，香散麒麟绕座飘。仰首嵩呼三祝罢，蒋山佳气翠岧峣。
仙迹追寻路已迷，石坛高望四山低。红尘路远人稀到，绿树云深鸟乱啼。
种药园荒繁枣栗，炼丹房冷锁云霓。葛翁不见重来日，洞口桃花吐正齐。
彤庭朝罢散鹓行，睍睆啼莺绕建章。玉笛清传桥外路，银筝微度苑中墙。
宫花吐锦红初艳，渠柳垂丝绿正长。儤直题诗正不厌，更从何处醉壶觞。
一官多病故交疏，远道劳君问起居。敝帚千金空自许，短檠二尺竟谁如。
颇因吟苦嫌诗债，长愧时清乏谏书。郭隗台前重回首，数行春树正愁予。
曾见操觚试棘闱，少年文采似君稀。秋来应有梯云梦，桂子吹香堕绿衣。
频年载笔侍明光，惭愧清时少谏章。空有丹心似孤鹤，时时飞绕海天长。
千里相期意气深，广陵曾寄隔年音。今来坝上看流水，暗忆当时悟道心。
荆门树色雪初乾，客舍年华腊又残。衰朽每蒙明主念，旅栖多赖故人安。
篝痕凝翠香煤暖，窗影摇红蜡炬寒。自喜明年春信早，莺花泽国趁归鞍。
夜宿荒村曰范田，声声频滴屋檐前。朝来揭起柴扉看，满目青山白玉巅。
饱啗炊粱莱菔羹，皂台催促赶前程。手携竹杖足穿革，缓拨琼花徒步行。
柳絮桃根事已荒，卢家空擅郁金堂。青鸾归去春霞寂，红缕牵愁海燕忙。
天上几年劳种玉，世间何处可怜香。檀郎惯领相思苦，凄断高楼晓月霜。
宝鸭香消夜气清，长门灯暗梦难成。窗前细雨腮边泪，点点声声滴到明。
日照龙颜酒未醒，君王夜夜宴华清。岂知天宝霓裳曲，化作渔阳鼙鼓声。
银蟾初上海天晴，一色玻璃万里明。绛阙夜凉来凤翥，瑶台风细听鸾笙。
兔从玉界光中现，人向虹桥影里行。坐久露华清入骨，恍疑今夜在蓬瀛。
惜春无计为春留，纵有黄金是拙谋。归雁已随云北去，落花空付水东流。
窗开白昼莺声碎，帘捲黄昏燕语愁。此夕不须倍惆怅，明年花发又登楼。
休云绰约赛神仙，梦断罗浮出自然。天上冰霜堪比洁，人间脂粉敢争妍。
纱厨淡月横清影，纸帐寒香伴雪眠。九十韶华君莫羡，风光占断百花先。
银蟾初上海云收，风送馀音过戍楼。清唳添筹三鼓夜，碧天惊露一声秋。
玉笙缥缈缑山去，羽袂蹁跹赤壁游。客枕遥闻应不寐，月明何处放孤舟。
一枕悠悠卧翠微，白云满地掩柴扉。迎风疑化蒙庄蝶，汎月谁收玉女衣。
有梦终同玄豹隐，无心遥接紫鸾飞。欲分半榻陪怡悦，莫道红尘未息机。
莺雏出壳月将四，燕子营巢春已三。看取西陵埋玉处，不生松柏长宜男。
天近笋舆如踏空，翻翻巾舄冷泠风。远寻乱嶂出帆外，近数诸村悬镜中。
沙草微茫似楚泽，涧花凄冷非吴宫。湖西湖东尽堪望，两地乡心谁与同。
春柳遥遥绿渐浓，秋花间色种芙蓉。苑中别有西湖水，一缕云随不睡龙。
鸳鸯浦绿水如苔，镜里人家向背开。五目爨僮劖雪去，三冬僰女担花来。
迤西之西天一涯，四时长有三春花。青帘飐处客沽酒，五岁女郎能数蚆。
江流汩汩树层层，短笠瓢空去秣陵。依旧青山风雪里，荜门深掩一龛灯。
天远湖南渔火稀，隔林钟磬度微微。不知此夕幽人兴，月出僧房归未归。
雨叶风花独柰寒，围春不借曲阑干。国香空谷无人见，映玉辉金画里看。
画舫薰风向八闽，西江人物外台臣。玺书在手官威重，金带横腰宠命申。
圣代不增新利额，清门无忝旧儒绅。同年况接同门契，倾倒离觞莫厌频。
刘向传经事已违，归来仍掩白柴扉。空门似待幽人往，莲社翻令静者依。
澹荡久便麋鹿性，疏狂新制芰荷衣。相看不尽泠然意，彼我何时杜德机。
曲江花发春融融，看花踏遍香尘红。九重有诏赐归省，紫骝玉勒摇东风。
堂上萱花荣晚节，献寿瑶觞春酒洌。相期早向五云中，重绍尚书旧勋烈。
平生豪气慕西州，莫怪眉攒万国愁。商皓不知秦正朔，荆人曾纪鲁春秋。
新丰酒美春三月，剑阁诗多岁一周。中夜闻鸡真起舞，齐桓事业在营丘。
共是多情惜岁华，故应美酒送生涯。金齑细斫秋风鲙，玉髓新烹谷雨茶。
每爱芙蓉依北渚，还思蝴蝶过西家。江南三月莺啼遍，不信樱桃未著花。
一堂新起奉慈颜，大扁高题华栋间。冰檗久谙心行苦，霜华深点鬓丝斑。
史官执笔书孤节，王母缄泥寄九还。况有甲科贤令子，褒封不日到江关。
南北东西果自由，百年离合几春秋。赤城候雁传来信，紫陌朝鸡想旧游。
难用转于才作祟，息缘真以寿相酬。桃花流水荒唐外，一棹清风范蠡舟。
不见范侯来已久，忽闻高论尚孱颜。榜中渐觉同年少，席上难逢半日閒。
到任秪尝宁国水，题诗时对敬亭山。谢公遗刻烦收拾，多在荒烟野草间。
早闻长策动枫宸，十载郎官谪命新。家远漫为秦岭客，恩深不作播州人。
一身且向閒时病，万事还从定后真。萧索郡斋山树里，坐看黄叶渐回春。
千里棠阴去后思，宛陵真续召南诗。流芳宁复需贞石，终古闾阎口似碑。
墓头堤上柳株株，才子佳人总姓苏。斜倚石栏临水照，桃花也自爱西湖。
山气阴阴出荷锄，才分瓜子又挑蔬。倦来芍药花前卧，带雨鸣鸠过草庐。
幽栖寺里松风阁，明月怀人照古苔。记得万年深夜话，雨声欲尽雁声来。
抱鸭痴鸡唤不醒，代耕老马怯泥行。世间多少难明事，好问西周击壤生。
竹皮纱幅老人头，高士从来傲冕旒。曾见院师画姚老，一瓢如叶倚黄楼。
镇日无人闭竹扉，阶前寒翠上人衣。开门修竹青如束，黄叶风前叫子规。
一月林中不裹巾，得钱沽酒未知贫。樵夫相见漫相识，除却青山无故人。
烟柳青青叶已齐，半帘红日小莺啼。玉栖人静悲横笛，惟有东风吹向西。
丽季衰微泰运升，群贤攀附总飞腾。从容就死乌川子，启我朝鲜节义兴。
忠义由来不可堙，平时砥砺且无人。疾风劲草尤难见，须识高丽一个臣。
六师何日不张皇，一旅能来捍朔方。馘折四千雄虎贲，风传草木尽鹰扬。
孤忠岂乏封侯骨，九死宁销烈士肠。汉垒云连成底事，军中独有一陈汤。
瑶池梦断綵云飞，为吊芳魂泪一挥。韬略资夫登阃帅，贤明有女拜宫妃。
麝兰已向风前散，环佩何时月下归。喜有贤郎真将种，龙泉出匣更辉辉。
珍重芳名举世贤，老苍何事涩长年。情知龙剑终归水，忍使鸾胶别续弦。
珠翟已空堂上母，彩軿翻引洞中仙。惟馀二品夫人诰，夜夜虹光射九天。
时来便逐浮云去，一意飘扬万种空。自是多情轻薄态，佳人枉自怨东风。
弦管千家沸此宵，花灯十里正迢迢。闲闺蓦地停杯忆，如许春光伴寂寥。
碧瓦云楸映半塘，静从秋色到修篁。聊存心力于经卷，不负闲身住草堂。
微雨暗飘毫素润，轻风徐动墨池香。书成却恨无人识，故向真空密处藏。
万里翩翩度碧虚，月明送影意何如。也知一向郎边过，自是多情少寄书。
啛啛孤韵入秋林，切切幽心语夜深。惯不怜人成好梦，却凭好事戏相寻。
在床在户身难主，添恨添愁巧自深。何不早从金笼住，傍人枕畔共哀吟。
东风堪赏犹堪恨，绽尽花来送尽花。可惜一庭深浅色，随风今去落谁家。
德星南斗聚光华，文物衣冠耸故家。鱼兔叠班唐使节，楼台相望汉宫衙。
阜康自拟唐贞观，习尚相高晋永嘉。聊乐不劳方外去，七洲烟月浩无涯。
黉馆群游并俊华，书香半袭旧儒家。芝兰尚友颜回室，葩萼争雄宋玉衙。
席上珍藏光发越，胸中道富乐肥嘉。白袍自破天荒后，秋鹗尝飞岭外涯。
五指山光胜九华，版图曾奏汉王家。窠中人老多遗世，被里官闲早放衙。
橄榄香回茶后美，蝤蛑鲙出酒馀嘉。薰风座上羲皇客，一曲雍容咏圣涯。
六鳌洲背涌精华，十邑居民数万家。椰子户雄橙橘户，槟榔衙胜柳槐衙。
匝花海上琼芝秀，含液枝头锦荔嘉。却被坡翁收拾去，至今龙泣水西涯。
大同民习悃无华，轩冕浮云重世家。巷被空花明吉贝，屋披云构战繇衙。
稻田秋敛冬还种，药圃菁芳雨更嘉。一斗桑麻半樽酒，兴如沧海没津涯。
一经相继读南华，谁似清林处士家。庭外雨晴喧鸟市，檐前日暖散蜂衙。
菊含霜气秋香烈，蔗酿寒浆晚节嘉。且幸海门波不动，居闲随分足生涯。
地极南壖萃物华，竹垣深浅里人家。儿童总解藏私货，父老无繇识县衙。
藜子熟时村酒酽，甜茹茁处野肴嘉。东风不负凫鹥约，白首同归醉海涯。
衔枚夜度五千兵，密领军符号令明。狭巷短兵相接处，杀人如草不闻声。
日射江流生紫氛，喧喧铙吹隔江闻。江头巨石高千尺，好勒元戎破贼勋。
帐前银甲映朱旄，帐外牙旗捲日高。白书红尘飞一骑，尚方新赐玉麟袍。
虎豹鲸鱼一夜擒，湖南湖北动欢心。论功宜并衡山峻，比德还同汉水深。
秋水沈沈漾列星，盘涡殷殷斗雷霆。扁舟昨夜巴陵过，风起犹闻战血腥。
黄河横溢县成渠，人家半在水中居。水边渔父持空网，吁嗟无稻复无鱼。
邻居相望隔河汜，借贷无从饥欲死。楼船伐鼓晨夜过，怒向县官索夫米。
花自含仁絮自飞，春风着物本何私。秪应鶗鴂中宵起，不尽芳兰九畹滋。
江月有情千里共，湘流无恙此心知。瑞莲池上题诗在，总是诸生去后思。
既醉凫鹥写治安，邠风七月画艰难。施为次第分明在，只恐尘编倒背看。
老质功多践履艰，下探渊海上高山。年来此事从人意，只在从容数语间。
鸭脚当年自一时，瓦盆雕砌影毰毸。黄封不遇头纲使，争得淩云百尺姿。
神龙不畜蹄涔水，威凤宁栖枳棘丛。试起橐驼论种树，此公何得在盆中。
上沃泉甘野水边，乌菘紫芥各纷然。主人为尔都忘味，更伴清斋六十年。
绿嫩青酣井字畦，柳塘东畔竹林西。阿儿暴富人应妒，岁晚平添百瓮齑。
吾家积德是镃基，致有如今汝合知。人误听从他自误，莫将我是学人非。
眼前地步放教宽，尽著前行后便难。我祖分明有先样，一生曾不用机关。
百药畦边一草堂，荷锄抱瓮送年光。红垂枸杞枝枝满，绿袅菖蒲节节长。
雨霁云芽偏动色，风来石蕊故添香。五符不识三天字，更乞仙人别寄将。
莹心亭上逍遥客，照眼池中烂漫花。白苧单衣销暑日，玉盘纤手送朝霞。
身闲但觉牵诗思，年老方知爱物华。笑听采莲频度曲，惊看垂柳乍栖鸦。
平生心迹重相违，再到长安再乞归。本以顽疏难偶俗，不缘忧患始忘机。
倦游但谓栖迟是，小隐焉知出处非。海内故人多问讯，病夫新制芰荷衣。
当年草奏尚书省，俟罪闲居已白头。但使奸䛕破心胆，宁辞老死向山丘。
董生不识平津阁，李广那论校尉侯。富贵区区非我事，饭蔬饮水复何求。
旧来懒慢耽黄老，祗拟山林寄此生。傲吏未甘从薄宦，愚公翻笑窃高名。
乌皮几上闻天籁，瘿木尊中遗世情。莫谓栖迟空白首，人间扰扰亦何成。
内台兼约行台使，南郭相寻负郭翁。行径追随双盖并，草堂洒扫一尊同。
饮中仙侣逢苏晋，坐上嘉宾接孔融。正喜淹留乘暮雨，莫辞颠倒醉秋风。
可怜三五最佳月，更爱风烟万里晴。金魄乘秋偏皎镜，青霄入夜转分明。
纷纷宝气浮沧海，隐隐仙歌落玉京。不惜绮裘侵露坐，只愁银汉向西倾。
秋色迟迟故入冬，芙蓉花对菊花丛。含情不作春姿态，抚景真怜造化工。
斜日总和杯酒醉，晚烟轻著绛纱笼。老夫不谢投壶饮，潦倒风前兴颇浓。
寒食三春已暮天，燕中春景最堪怜。林花渐发迎迟日，花柳初新媚早年。
台上斗鸡还竞长，埒旁走马复争先。舞楼按节升鸾屣，歌榭流声入凤弦。
九陌风香来蹴鞠，四郊云影落鞦韆。美人留客欢无极，公子邀宾乐未旋。
中禁不须传旧火，朱门已自试新烟。谁教羁客逢兹日，独抱炎心郁未然。
尊酒初逢海上城，真须倾耳听韶英。阴云酿雨窗含暝，曲岸留人柳飏晴。
兵卫夜闻谈麈洽，官河风便去帆轻。玉堂新宠金莲炬，供奉无能愧此行。
三十年前饮令名，天涯离合漫相惊。喜君宪节新开府，愧我诗坛始结盟。
兰麝清风薰满座，粳蚕美俗动诸营。倚阑更有淹留地，明日登楼一送行。
回思往事怨蹉跎，复有新愁奈若何。清梦不缘神女苦，小词难得雪儿歌。
隔窗雨逐流苏堕，落叶飞随翠簟多。若问此时留别意，双星七夕在银河。
话别匆匆欲去迟，送归因忆别来时。平安有信因君寄，窃禄无能报母慈。
风雨十年多旧约，云霄万里更深期。寄声为问王夫子，何日相逢慰所思。
蜀茶花发日微矄，片片香光烂火云。茗酌合留山衲赏，酒筹应请丽人分。
尘忙每叹驹光促，山静方知鸟历长。识得坡翁过活法，等閒休把日头量。
束之高阁有何用，货向人间不值钱。权与蠹鱼分一饱，枉教人认夙生缘。
天风吹我上崔嵬，花拥肩舆一径开。仙岭白云晴似絮，官陂春水绿于苔。
高人恰听莺声去，好客才从鸟道来。吟倚夕阳亲剥啄，古香飞出乱书堆。
两腋翛翛生羽翰，朗吟飞上百寻关。高声直欲呼阊阖，回首翻惊出世寰。
守吏迎人趋道左，仙翁烧药卧云间。官程无奈东征急，一路清风过大安。
一曲溪头上小航，九峰祠下仰清光。典谟训诰一家传，礼乐文章四叶芳。
吾道渊源从此溯，圣门正脉属谁当。瓣香端拜抠衣去，又向前川谒紫阳。
古寺幽深一径通，落花流水小桥东。松巢老鹤三千丈，云绕仙坛十二重。
我欲息机聊同榻，僧归无语但闻钟。从今识得桃源洞，暇日还来觅旧踪。
遥从天上领春回，特向山中访衲来。一径通幽花木胜，两山高耸石门开。
松声萧瑟风生榻，梧影扶苏月满阶。去去苍生悬望久，莫教猿鹤误惊猜。
谁将奇字问扬雄，司马凌云赋未工。一夜秋堂成夙契，百年萍海聚浮踪。
论交莫厌家风薄，涉世翻惊俗态浓。归去逢人如问讯，病夫心事寄冥鸿。
临皋道上停骖处，佛子冈头话别时。聚散浮踪悲海梗，屈伸吾道任天机。
一杯醽醁金樽尽，万里云霄玉舄飞。宇宙事多皆分内，江湖廊庙更何期。
山川自昔因人重，此地惟今我始游。愈上高峰愈奇胜，不登绝顶不教休。
云浮阴洞疑无际，人倚青天欲尽头。独立苍茫看元化，遥瞻北极是神州。
第一峰头纵大观，千岩万壑品题间。卜居拟入烟霞洞，设险还依虎豹关。
未暇罗浮寻石室，不须勾漏觅金丹。何年整顿乾坤了，决计携家入此山。
簇簇琅玕翼翼亭，江山千载重斯名。岁寒有节凌霄汉，昼静无尘到几屏。
摘寔尚堪供凤食，开窗时复听莺鸣。主人若欲添风月，快剑还须斩数茎。
长安陌上走红尘，杨子江头问去津。满目莺花春欲尽，孤篷灯火夜常分。
堪怜萍梗真无定，唯爱芝兰久不闻。此别应须各努力，中原麟凤网罗频。
宝镜鸾分四十年，魂飞孤冢锁云烟。冰霜节操共姜苦，铁石肝肠令女坚。
万古纲常天地久，一生贞白鬼神怜。朝廷有意敦流俗，早晚褒书下九天。
峡中奇胜拟蓬莱，想是当年欲建台。天恐此方穷土木，故令神物特飞来。
客衣又见染缁尘，才到京门是早春。旧寺逢僧已隔岁，同邻问友半归人。
寒轻远岫烟中绿，水满平湖雪后新。自叹不如沮溺辈，却忘畎亩去寻津。
远郡皆言不易为，如君才术总相宜。弹琴自可安甿俗，长策何须事外夷。
一水湖湘连网罟，满田禾稻映山埤。到来几许登临兴，五岭人归说与知。
七载离居老一丘，白头今作一身游。灯前水阔天如洸，帆底潮平月不流。
欲向剡溪频棹雪，谁怜南国独登楼。美人室迩烟波隔，何日同游海上鸥。
浊酒新开绿绮鸣，白云湖上掩柴荆。兴来陶令还辞社，老去庞公不入城。
一疏中原高病色，千秋吾党见诗名。故人径作书相别，握手看君负此生。
有客中原回白头，怀人千里命扁舟。吴门山色元非雨，娄子江声似是秋。
二友雁行堪入洛，惟君龙卧不依刘。也知倾盖须臾事，一日椷书即旧游。
圣主求忠孝德门，词臣报母藉君恩。遥将綵服娱双寿，直秉丹心奉至尊。
花发掖垣高北阮，云开天际接西昆。明光起草旂常业，何限慈闱乐事蕃。
送我迢迢鹤子前，晴明二月中和天。凤凰山下殷勤意，尽道吾增二尹贤。
睡鸭香销月满庭，夜深相对一灯青。惊风槭槭辞柯叶，缀露垂垂入户萤。
孤榻雅宜安警枕，素屏刚好写西铭。静中点简吾身事，世路悠悠任醉醒。
琼云归路正匆匆，十里官亭坐晚风。何事最关孤客思，数声啼鸟木绵红。
帝邱居士负峥嵘，老去犹为世网婴。幕府三年多酿黍，新诗一箧半言兵。
天骄自保豺狼穴，朔漠空怀骠骑营。何日呼韩来稽颡，更题长句赠花卿。
九城疏雨洗蒸岚，独上高楼看蔚蓝。马挟秋声驰塞外，雁将凉信到江南。
摩娑酒盏酬时节，斟酌方书理宿痰。笑我竖儒糜寸禄，安西车马怯征衫。
慷慨燕云十六州，天门北极帝星头。胡尘一洗桑乾净，荬载朝宗四海流。
古时灞水即芦沟，今代车书似水流。日间五色龙文气，天上春开五凤楼。
万里西风过雁时，绿云玄玉影参差。酒醒试取冰丸嚼，不说天南有荔支。
匹马遥冲落日微，万山何处是筵闱。途纡沁上花应发，春尽并门雪尚飞。
临柏乍开荆树阁，傍萱重著不莱衣。冯高试望风云气，大驾新从此路归。
问主寻芳客故来，百花开尽此花开。凄凉野径堪车马，烂熳天香只草莱。
穿叶自由蜂逐逐，坐枝频起燕回回。杨花暮合风沙迥，绕树猫倾醉后杯。
万里严程此一州，问亲娱舅尔须留。迁人宾客休顷户，僦屋炎蒸幸有楼。
穿槛笋高犹足采，戏池鱼美更何求。馆甥旧地花仍好，得暇频来看海榴。
十年不到将军第，一日重来令尹偕。春色不改延客阁，芳树尽覆弹琴斋。
寻香槛蝶娟娟逐，竞暖池鱼宛宛皆。晚步鹿葱惊欲放，续游无吝玉为牌。
君王别馆湖中央，菊日浮游锦缆香。贪把深杯向芦苇，错教横吹惊鸳鸯。
车徒杂沓四岸合，殿阁洄沿一水长。万古有人还此地，他年吾辈是重阳。
紫宫华宴敞春风，密树初花日映红。向暮酒阑香不断，始知春在绮罗中。
不赴公车慕草玄，一经仍付后人贤。薛公自爱浆家隐，居士今传洛社仙。
花满碧鸡衔诰日，霜回骢马奉觞年。昆明万里重霄隔，老去翻疑雨露偏。
南宫斋夜切星辰，周阙依稀谒五神。精白应祈占岁瑞，穹苍孚格见皇仁。
凝同玉露迷仙掌，舞学琼花点相茵。一自上公歌郢后，国中谁解和阳春。
曙光寒色净霏微，五位深垂想舜衣。灏气千门浮御苑，春晖一夜满皇畿。
官梅绰约芬华省，禁树苍茫映粉闱。诏许布新元会近，欲因天瑞纪龙飞。
主恩家庆傍潘舆，介寿人归秉钺初。蜀道天遥驱阪驭，楚乡春暖馔江鱼。
金花诰簇云霞色，玉树庭森雨露馀。却想高贤会耆艾，簪裾词赋美璠玙。
一毡随牒领青衿，儒行才名众所钦。故国江东山似绣，诸生门下玉为林。
玄亭载酒朋来乐，绛帐传经老去心。荐祢何人惭启事，弹琴空自说知音。
少年天子白衣臣，特旨传呼上殿频。手写山河盘日月，魂摇宫阙动星辰。
一时綵笔空当代，平地青云致此身。我亦彤墀曾对字，下帘容易望龙鳞。
中丞嘉绩在潇湘，帝以趋庭美义方。人比林宗归式谷，天生召伯付甘棠。
诰传北阙双龙舞，仙去重湖九鲤翔。共道至尊优独坐，芝原遥夜动辉光。
才名蚤岁似相如，白发青衫老著书。门对五湖高士宅，家留八咏隐侯居。
閒情落月酣歌外，世事浮云感慨馀。著屐便思随杖屦，挂冠吾亦解银鱼。
泪痕点滴锦花浮，几载抛梭织未休。愿得璇图似夫婿，残丝断处认回头。
比翼双飞宿上林，流苏掩映合欢衾。香奁赋就怜苏蕙，织出回文寄锦心。
黄鹤矶头醉别筵，别来云树两茫然。才闻奏对趋三殿，忽讶音容隔九泉。
衰草晚烟平寇垒，长堤春水饷兵船。欲寻斧屋涢川曲，鼓子花残落照边。
翠馆云楼花欲晴，新妆初就晓鸾惊。莫愁艇子知何处，露湿衣香到月明。
湖山风景控长洲，不减龙山九日秋。香梵林中居士社，笙歌塘上美人舟。
自怜白发身犹健，欲咏黄花思未酬。羡尔闭门能觅句，卧游玄想胜来游。
每从青济忆同官，祗隔沧溟一水宽。我捧天书行万里，君持宪节按三韩。
封章入奏时名大，骢马巡边将胆寒。双剑有光常夜夜，暂回风雨未应难。
新安本是神明乡，黄山万仞摩天苍。溪流浅碧鱼可数，巨石赑屃横为梁。
纸光漆液砚比玉，春风吹出金芽香。曾闻庙食封忠烈，千年英气悬秋月。
又闻词翰属龙溪，半夜校书照青藜。遥遥华胄稽谱牒，知君云仍是几叶。
於焉姽婳琴堂中，意气凛凛多高风。愿如黄鹄奋千里，不比燕雀栖蒿蓬。
梅花不是人间白，画工休污琼粉色。淡墨疏疏浅著烟，一枝蘸出临溪月。
张君好画本诗人，吟魂写影俱逼真。从此玉妃归不得，满纸占断罗浮云。
丞相单传知府裔，而今厚泽见闻孙。清风黄阁三台贵，皂盖朱幡五马尊。
利市乍颁联玉果，斓斑初试出金盆。分明头角真英物，拟待槐边恣讨论。
万里驱驰第一程，浙中山水旧经行。江船正好安眠去，又作迎潮夜半惊。
渺渺舟航不计程，夷中山水未通名。千形万状争呈怪，吐雾兴云显厥灵。
箫鼓绕船溪子笑，衣冠过峡野人惊。全凭信义为戈甲，不怕夷酋胆不倾。
风急平林日御徂，乍惊哀柝散城乌。壁灯爆尽宵初半，邻杵无声月自孤。
事往拊心怀感遇，忧来顾影叹头颅。三年汉上曾今日，不谓仍陪楚大夫。
白沟河水逝东奔，燕马南来河水浑。原草百年殷战血，阴风半夜斗游魂。
明堂又喜朝元后，率土空教哭圣孙。回首漫怜方正学，茫茫青史不堪论。
征旅聊因当胜游，庶饶那复数中州。雪融隙地培桑枣，日出通衢噎马牛。
望望绵山侵面出，时时汾水避人流。太行春色黄河外，犹自严寒满敝裘。
纷纷罗绮竞容芳，明月谁家綍屟廊。帘静幽禽仍自语，筝寒金雁不成行。
故人易见倾田窦，死友何由觅范张。惆怅长安看花处，彩绳无计系春阳。
关头明月古今情，树引凉飙夜有声。土木未忘巡正统，封疆无复问开平。
霜迎狼纛秋临祭，风偃龙祠岁守盟。此日庙谟争画一，空谈莫遣误书生。
侵湖何限竹鱼庄，棘箐丛幽径转藏。泉韵隔花鸣罅石，竹光分雨到空床。
逸民消得称虞仲，难弟劳教誉季方。几欲过从惭法供，湘莼采采不盈筐。
云孙几叶忆高皇，社土千秋表旧疆。周礼未应俱在鲁，汉臣今已半游梁。
花垂右墄春常满，客散西园夜未央。八斗向来求自试，书成字字挟风霜。
旅食无端笑滞淫，邻居犹自费招寻。风流南郡谈经帐，羞涩长门卖赋金。
送尽花神春未艾，检残药裹病偏侵。空江日暮灵妃曲，久向天涯负赏音。
殊方传酿得新醅，糯麦融成造化胎。风韵只凭葭管透，阳春疑似蜀江来。
坛封未许诗人剖，糟粕常令盏水催。俛首何妨作牛饮，污樽争挽古风回。
造化生生不暂休，乾坤万物本同流。如何双眼丹青里，祇把烟花四样求。
晚仗遗经自警箴，乾坤曾不乏知音。人逢会意少逾老，天有何言古到今。
岘石每嫌标姓字，汉江偷把濯陈襟。独怜八代文衰后，费尽元和一老心。
七夕谁家送酒频，南阳一骑走红尘。铜鞮唱月延今我，岘石沉江笑昔人。
秋嶂挥杯添话柄，暮云翘首忆儒绅。常疑诸葛增烦恼，不向隆中作逸民。
新除贰守向泸川，西上长江万里船。行李莫辞为客远，判花政喜得君贤。
官盐岁汲千家井，火米时收五月田。缓带从容有佳兴，寄诗细写薛涛笺。
昔年曾过小林居，门下萧萧古木疏。床雨独看先世笏，帐烟还读外家书。
杏花红褪春犹在，菜甲青稀晓自锄。回首长洲多茂草，几时清啸落樵渔。
天作之数自有初，吾人安敢操乘除。怡然就道蔡元定，大笑出门陈子居。
飘瓦打人真偶尔，藉茅持世岂嫌疏。大开双眼前头路，春酒春花送客车。
风来不作瞿塘险，日照还同江汉清。天堑了无南北限，扁舟一任东西行。
四海五湖通地脉，千秋万岁绕仙城。无波不是朝宗意，有浪应非滟滪声。
十年不上黄金台，浩思临风不易裁。无情也笑长江水，南北年年送往来。
双鱼迢递到林丘，五马蹁跹忆上游。名世已须公等在，神交真向古人求。
青山旧业供高枕，芳草离情滞尺邮。更喜伟长今入邺，为言王粲欲依刘。
梅花五月唤愁新，短笛江城客独颦。海上干旄时入梦，尊前风雨正怀人。
多才自信官能傲，结客应怜禄亦贫。尘世向来悲遇合，好将双剑问延津。
野阔春寒小阁虚，蓬蒿那得故人书。一函剥啄来何处，万里殷勤问索居。
绣虎论文唯年重，黄金授简愧相如。思君月满楼西浪，翘首云山万叠馀。
丹柰花开春雨余，半趺满坐偶僧庐。钟声日暮荒台上，曾是先生旧读书。
相陪龙象上高台，下界群峦拱上台。红日背山移午食，白云沈石冷苍苔。
几家城郭千山外，一镜江河万派回。读罢残碑馀夕照，隔林猿鹤自成哀。
欲绕洪岩作画观，杖藜还下碧云端。探泉漫指南湖胜，看瀑犹疑山雨残。
一笠晚烟林壑迥，半担斜照石巢寒。樵吹处处催归路，回首层阴万木间。
何处芒鞋步欲穿，几钱还上过江船。戴将笠影江门上，来照溪云活水边。
古气看来元自别，新诗拈出尽堪传。青山可到南川外，更结斯人万古缘。
穹苍万事岂难知，閒与溪云一笑之。圣世我惭非稷契，华山天卖与希夷。
尊尧有颂真容拜，注易无言每过颐。活水绕家都是酒，客来閒共两三卮。
千年地胜湖山绕，十月江寒树叶稀。人向别时身是客，舟从行处岸如飞。
旧家池馆谁还念，落日风帆我自归。天北天南俱逆旅，莫将去住与心违。
顾荣宾履盛如云，尔去南寻沧海君。傥忆江东未归客，莫令鸿雁不相闻。
西溪高隐有馀清，最惬閒中野老情。秋夜几回来借榻，竹声清比读书声。
江头春意满楼船，花柳争妍二月天。帆影逐将飞鸟去，笛声惊起老龙眠。
山连两岸云林合，石激中流雪浪溅。莫谓东来好游赏，寻常诗酒惯相牵。
自从尼父一伤麟，斯道传来恐未真。更识老天当此日，肯将木铎与何人。
师门万古真堪柱，檀杏千年也自春。到此精神须会领，莫教铜狄笑人频。
为问蓝田种玉缘，吴门仲妇夙称贤。生逢紫府脩文早，死负青春把袂坚。
素练当时心更烈，芳名万古事终全。记君佳传非千斛，女辈纲常属我怜。
吴门烟水碧濛濛，枫叶芦花在眼中。海上孤槎疑犯斗，匣间双剑欲成虹。
为怜下榻逢徐孺，共喜通家有孔融。他日趋庭如问讯，元龙今已老江东。
南师幕府奏龙韬，飞传遥惊渡不毛。日净五溪回组练，月明三辅泣弓刀。
军前结客黄金尽，城上看烽太白高。君去封留帷幄里，凤池应许重挥毫。
西风凭吊景前贤，豸绣威名著简编。暂建朱幡辞北阙，独乘骢马驻南天。
擐躬甲胄平诸峒，横槊鸿文涌百川。恩渥九重深雨露，越台遗构拟淩烟。
边尘净扫寂无哗，第一中兴不浪誇。居士晚称清隐号，贤才弗用用奸邪。
忠壮行祠率水边，锦屏银烛夜张筵。祖宗望出南朝上，子姓分当北宋前。
谈麈频挥人似雨，劝筹交错酒如泉。相违记取重逢日，万里鸥波解绶年。
先祠高占水云村，十载重来叩庙门。一抹冻岚消木杪，半规寒日下松根。
情深暖族新杯面，手拂题名旧墨痕。俎豆巍巍风烈在，济时才劣愧闻孙。
微霜昨夜塞鸿飞，雨里逢君未授衣。华馆把杯仙菊润，青山对面故人稀。
泉飞百道溪声远，风度重林酒气微。明日相逢乘霁景，登临不用怨斜晖。
一灯初别祖师禅，孤月寒云思渺然。飞锡却从红日外，浮杯还渡白鸥前。
寻钟野寺经残雪，乞食春城向暮天。我有采真秋兴逸，相期何处听寒泉。
山色空濛晚益奇，看山两眼欲成痴。梅梢已露春消息，松叶先经雪陆离。
马足未须愁曲径，鹊巢犹解占高枝。登堂不尽怀贤意，三复留情拂断碑。
文落湘江范语奇，我来何敢发狂痴。贤声一代堪尊仰，世运千年几合离。
山拥思亭连佛閤，春藏太极在梅枝。前朝宦迹多沦没，谁为荒山续旧碑。
夜拂干将看斗牛，送君何处独登楼。江东路转家应近，天上槎回岁已秋。
雅兴不随山水放，奇才端合庙廊收。文章太守劳相问，又听弦歌到几州。
龙节亲持下九重，亚卿风采羡儒宗。虞廷训诰班新册，鲁地山川析旧封。
还阙使轺期再月，出城吟橐记初冬。孔林咫尺归途便，一叩宫墙礼圣容。
圣君应惜侍臣还，特与卿阶宠退閒。馀泽犹堪贲桑梓，散衔聊复领溪山。
向来马署宁须问，此去鸿飞不可攀。莫道先生总忘世，凤毛今在紫宸班。
寺顶光摇倚碧霄，曾逢仙侣坐相邀。雕台抱日自突兀，宝地堆云何岧峣。
草色欲纫湘水佩，松声疑弄浙江潮。莫言一别空追忆，命驾寻僧兴未消。
闻尔江潭赋卜居，乾坤生计只樵渔。已知楚客伤兰佩，不向王门曳锦裾。
归去独怜贫靖节，倦游谁识病相如。安期岩畔频回首，何日山中共结庐。
澹月疏星夜色深，长门鱼钥漏沉沉。翠华望断无消息，空听蛩螀彻晓吟。
吴下才名沈隐侯，独骑紫马向南州。离筵晓落三山寺，征旆晴分四月秋。
客到炎方春雨满，珠还沧海夜光浮。汉家铜柱今犹在，此去凭君一借筹。
永夏池亭且啸敖，门前休问长蓬蒿。微官始信如鸡肋，散地今看似马曹。
无客经时慵束带，有诗终日任挥毫。不妨寂寞长扃户，赢得清閒对浊醪。
上公别业敞秋筵，水榭山亭隐洞天。荡桨荷花红漾日，停杯修竹翠含烟。
楼前钟阜当窗出，树杪秦淮带郭悬。何似西园开邺下，词人飞盖夜翩翩。
岧峣山寺挂城头，晚向山城上寺楼。万里潮声扬子渡，千门树色秣陵秋。
僧从上界依云卧，客似南皮选胜游。临眺不堪重吊古，由来江左帝王州。
琥珀红灯醉眼明，两年把臂靖州城。天涯尊酒留书剑，海内烽尘老弟兄。
万里旌旄犹在望，五溪风雨倍含情。东西咫尺苍梧水，握手还期在此行。
无情最是此中山，阅尽王孙只等闲。尚有高台堪命酒，兼逢胜侣一开颜。
石鲸薜荔秋虫出，玉甃梧桐野鸟还。莫向西风增感慨，汉家楼阁暮云间。
弓鸣落日帝城边，节镇旌旗出使年。雪苑寒云梁殿阙，朱仙父老宋山川。
十年水旱褰帷里，八郡疮痍画戟前。闻说宣房烦璧马，好从河伯问桑田。
二月春风已送寒，诏书昨日下长安。宦游不谓边城苦，远别其如知己难。
孝武石鲸昆水动，日南铜柱海光寒。鹧鸪亭子梅花驿，万里征人马上看。
飞楼缥缈著江干，霜鬓登临记往年。隔岸春城浮槛外，乱帆斜日到樽前。
山连秦蜀开荆甸，水下东南尽楚天。回首沧桑生感慨，孙刘兴废几茫然。
莞海东头去路赊，独乘羸马到君家。十年梦里相寻处，依旧青山两岸花。
夕阳西下隔秋阴，三径门前旧竹林。无复惊尘随别梦，独怜多病损闲心。
绝交书在从人弃，漫兴诗成每自吟。此路近来休更问，欲将青鬓谢朝簪。
建水南行旧路斜，石桥青竹野人家。相思不及双飞鸟，红雨溪头又落花。
芍药春深映曲栏，海棠枝上雨初残。合欢扇在君须记，莫放秋风一夜寒。
十月风高冷欲凝，近阳楼阁怯先登。浑河水落初尝骑，漕驿星驰已报冰。
上将驱麾还笔札，内庭恩渥但金缯。深愁薄力知何赖，浊酒新寒漫不胜。
九陛门深障晓芃，暖寒初致感恩辞。争先敢羡偷狐手，再拜真同赐马骑。
掩耳功高知不世，续貂名在愧乘时。炎凉几作班姬扇，恋恋谁存赠别诗。
老来无复念专房，净扫蛾眉只素妆。提瓮未能忘出汲，抱衾空自热中肠。
守宫分在聊随例，团扇恩深岂有常。一点贞心只如水，不妨人世几炎凉。
三冬文史最精明，发轫香名蚤已成。政羡有才逢治世，却惭无力答升平。
鹍鹏还击三千水，鹓鹭终期一字行。会面几何知又别，高谈不尽古今情。
似将金甲寄春农，阡陌军容细柳同。如此四郊歌渡虎，肯令三辅有飞鸿。
乘兴停舟草岸时，落帆高树鸟先知。茶神句里看云过，草圣行间识露垂。
洗砚池香萦墨细，解巾松月逗眠迟。夫君不浅中林意，流水空山待子期。
乾坤何处是通津，谢却浮荣避俗尘。渔笛数声芳渚暮，樵歌一曲碧山春。
高秋禾黍遍层陇，落日牛羊归四邻。架有琴书尊有酒，何须蓬岛觅仙人。
漳河三月始闻雷，郡阁阴风飒爽开。城挂飞泉来五鹿，浪翻残照上三台。
虚惭贵客临邛饮，难和高斋谢朓才。畿辅试君今日意，双旌门外暂徘徊。
翠鬓佳人捧寿筵，歌声为缓听诗篇。桃花初实三千岁，甲子新周六十年。
座上共尊陶母德，机边能教孟轲贤。诸郎总是青云器，拟锡金花下九天。
四望魁山路五千，东轩松菊想依然。尚怀伯仲开春瓮，还与吾翁展寿筵。
白土溪梅才旧腊，黄金岸柳又新年。江南地比秦川暖，为写春怀寄客边。
春色新从柳上归，云开南极夜增辉。遥瞻蕙帐千年鹤，难近椿庭五色衣。
报主敢辞心力尽，问安翻觉信音违。三年述职天恩大，定放儿还庆古稀。
绿树柴门白屋开，青鞋竹杖故人来。百年高谊如君少，半日清谈别我回。
沽酒家贫难取醉，赠诗吟拙愧无才。遥知伯仲东轩下，待子同斟寿母杯。
闻筑乌台一室成，四围晓色抱虚明。帘栊雨过琴书润，户牖风来枕簟清。
白笔通宵飘爽气，讼庭长夏绝嚣声。悬知到处留遗爱，剩有棠阴绕栋楹。
乘轺早岁赴三川，按节中州又几年。天启贞符欣际遇，星明执法羡超迁。
纲维已见当时振，诗卷仍留后世传。邂逅几回嗟又别，好期勋业在凌烟。
十里长堤旧筑沙，桥林犹自拥高牙。九霄鸡犬神仙宅，七叶貂蝉宰相家。
徐榻清风挥麈尾，谢庭春雨长兰芽。辉煌不独金符重，紫诰千函灿墨花。
秋叶萎黄思不禁，灞川荆峡两幽沉。游魂不逐胡笳散，冢草青青见妾心。
昔年驰逐五陵间，邂逅无因忆旧颜。湘水岳阳谁漫浪，书崖今已并元山。
尘路匆匆对夕天，一封谋寄楚江前。顾予艺苑荒凉甚，空有怀沙是旧编。
虚舟曾触洞庭秋，往事伶俜梦未休。知汝解题鹦鹉赋，好将系雁到南州。
别去音书少得闻，秋来何处不怀君。眷然欲插凌风翅，与借衡山礼白云。
绣辇东来琛骑驰，蛾眉亦自繫安危。如今塞上无遣镞，不说军中有贰师。
羌塞翩翩三十春，毳裘潼酪亦甘温。自从冯傅纷纷后，始悟馀生是主恩。
茗椀炉薰枕簟清，竹阴亭子嫩凉生。城中滚滚红尘满，犹有忙人暴日行。
雪飞元夜玉盈除，灯射玻瓈烛影虚。林借月华疑宿鸟，池添冰力困游鱼。
春愁正赖寒欺酒，老眼空劳夜照书。火树银花交映地，留欢休问五更初。
高城萤火夜深飞，带雨中林转细微。腐草馀光皆物化，乘风高举亦天机。
流年过眼催仍急，浮客怀乡叹未归。义范堂前皃女小，绕庭团扇扑帘衣。
斗帐红罗杂组裯，阳台云散梦无由。灵飞月殿仙为侣，鬼落星宫命见仇。
金屋旧恩何处所，银河秋望此生休。欲知清夜伤心地，画烛烧残独倚楼。
燕台对酒感离群，麓口移舟更失君。万里飘零同落叶，孤城惆怅各停云。
书回桂水交情切，人对星岩藻思芬。遥想高斋长隐几，应怜案牍日纷纭。
春风桂岭忆同游，腊雪湘江独倚楼。星汉依微天北极，岁华摇落水东流。
山藏散吏衣冠懒，云掩荒城鼓角愁。正月望君骢马色，纫兰搴芷共淹留。
马卿持节下江乡，鸾镜新欢得孟光。宝剑龙鳞横北斗，金屏雀影照东床。
九天礼乐周京盛，三月烟花粤徼香。采服即看宜寿酒，门楣还喜映岩廊。
晚上高亭对落晖，万山寒翠湿秋衣。江流一道杯中泻，云树千门鸟外微。
古寺频来僧尽老，重阳欲近蟹争肥。霜枫恶作萧条色，故弄残红绕客飞。
淡荡高秋暑气清，停桡恰际晚潮平。风来远树云无影，舟过前江岸有声。
霜冷独嫌酒力薄，更深偏觉袷衣轻。悠悠夜思多无赖，卧看渔灯梦不成。
奇岩削碧出高岑，梵刹天开万木森。落叶已封僧去路，栖鸦不动客来心。
波澜九曲当窗入，烟火千家即案临。共向慈云稽首罢，石台安坐听龙吟。
陶翁昔年怀隐德，手种黄花只一色。南山杯酒义熙年，北窗枕簟羲皇宅。
九霄原是儒家子，作画多年胡昩此。丹青入手劳心思，不极妖艳心不止。
我闻菊品三十六，此画模写犹未足。世情每自逐时好，隐德谁能识幽独。
愿君笔端改常度，剥落繁华反贞素。万里风霜摇落馀，一枝秋色长如故。
平生无计医凡俗，每思开轩学种竹。息斋此画自何来，坐觉寒阴满书屋。
断根入地吴蚕僵，密叶排云威凤翔。洒洒清风照长渭，濛濛翠雾浮清湘。
人世韶音久不作，有材如此转零落。龙笙凤管归何处，变作秋声撼厓壑。
紫阳山高白日寒，幽人自倚疏帘看。秪恐六丁下收拾，夜半失却青琅玕。
灯残四壁漏痕斜，老屋回风落细沙。乾坤更有晴明日，为报家人莫怨嗟。
溪边明月扫不去，竹下清风时一呼。天与乃公供打睡，莫安桥板引樵渔。
脩短荣枯分各该，荒江落日为谁哀。词林当日人如梦，唐肆今朝马又来。
功利纷纷难入手，乾坤滚滚负多才。若将祸福论天道，颠沛如公岂理哉。
千峰赊月饱清真，到处风花对赏新。菊径岂无莲社酒，远师当与长官亲。
经纶谁试期年手，著述空嗟百代人。安得画师深此意，不将朱白浪描春。
脚底江山不浪开，小楼占此是天裁。光流南极窗前枕，春满东溟掌里杯。
碧玉久亡今复见，白云朝出暮还来。梅花又报罗浮信，月上江门载影回。
九韶已死徵君老，我与深之事偶同。此夜北风吹白发，旧时明月对苍松。
声名还许辈流上，岁月忽消铅椠中。莫笑腐儒无厚业，尊前又手凤驹鸿。
碧桃花下春风暖，绿草铺茵芳径软。乌员引儿群狎游，深院无人恣消遣。
蹲窥仰瞰或俯临，纵横上下相追寻。晓日床头殊可爱，溪鱼岂惜囊中金。
此种从来岂易得，彪炳文章绚奇色。衔蝉搏鼠何足论，遗类应知自殊域。
画工手妙不可当，模逼造化真行藏。披图展玩漫题品，满庭生意呈休祥。
虬髯白舄绣衣郎，骢马南巡古越裳。城郭新开秦郡县，山河原是汉金汤。
天连铜柱蛮烟黑，地接珠崖海气黄。莫说炎荒冰雪少，须令六月见飞霜。
早饭行春临桂东，野花榕叶色交红。七星岩曲篝灯入，百转峰回觅径通。
石溜滴馀成物象，古潭深处映层穹。却归为恐衣沾湿，洞口云生似雨濛。
就日门前春水生，伏波岩下钓船轻。漓江倒影山如画，榕树交柯翠夹城。
村店日中鸡唱午，游人陌上酒携罂。殊方异俗同熙皞，欲进讴歌合颂声。
桂水东边度石桥，村民淳朴见渔樵。丛祠歌吹迎神女，野庙蘋蘩祀帝尧。
附郭有山皆积石，仙岩无路不通霄。日长衣绣观民俗，比户熙熙荷圣朝。
大将平胡兀亮阿，旌旗云拥照山河。明朝借我双雄凤，直上青天听凯歌。
帝城天近瓮城高，梵宇嵌岩结构牢。试向超然楼上望，大江东去涨银涛。
八千里外客河湟，鸟鼠山头望故乡。欲问别来多少恨，黄河东去与天长。
堂上白头亲九十，西行万里赴轮台。人间此是生离别，何日金鸡遇赦回。
圣主恩深宽逐客，西行不遣过轮台。河州犹在人寰内，百二山河去却回。
谁截湘江碧玉枝，龙吟莺语响参差。孤臣去国愁闻处，思妇空房独听时。
骤雨崩腾飘瓦急，流泉呜咽下滩迟。天涯亦有知音客，江上维舟晚更移。
杜若洲边蹙锦纹，潮生潮落过江门。一川滟滟涵春涨，万顷溶溶带雨浑。
烟重绿浮芳草渡，风微红映落花村。使君此日乘槎去，为问支机石尚存。
杏坛东畔瑞烟浮，锦水溶溶似御沟。九曲潺湲归碧海，一泓清冷自丹邱。
吴江枫叶凌波去，湘浦荷花带露流。桃浪风生帆影动，美人初上木兰舟。
翠叶琼枝掌上珍，歌筵芳袖雅相亲。时挥谢傅怀中月，不染王郎障后尘。
玉手凉生三伏日，银床霜冷一年春。飘零箧里含恩在，犹有清风是故人。
同驱秋色下河汾，南浦扳留酒欲醺。岂但文章堪脱颖，即论肝膈亦空群。
离亭剑影连霄动，会省鸡声入晓闻。为属联镳须努力，广寒仙萼好平分。
故乡茶叶异乡烹，添得吟肠一味清。水凿冰崖凝碧椀，火翻雪浪覆青瓶。
含鎗谩说呈新品，带脚从今减旧声。愧我相知无谏议，也须三椀坐严更。
坐深华月冷侵裾，秋去人间我自知。影射阴阳遭地隔，光摇星汉与天垂。
昨宵未到十分满，后夜却愁些子亏。损益由来割昏晓，更于何处问元龟。
碧天流月如秋否，依旧山河一镜移。丹叶飘风散云影，青娥惯冷浴冰池。
残年两度光仍好，今夜三更睡较迟。秪恐分身照闺怨，寒衣犹未到边陲。
残堞莫云愁欲断，几堆暴骨领锋馀。何如完节只女子，到得收名在史书。
末俗似从浇处革，人心真见静中虚。不知折箭还存否，好付男儿学守雎。
紫殿云浮日影开，传宣分历下灵台。蚤县象魏思周典，方信玑衡有帝裁。
虎拜班中万国在，龙飞天上七年来。深山穷发知春到，前度斗杓惊又回。
将星垂曜烛西南，江汉师行惯解骖。鸟道层空千里阁，旌头划破半江岚。
雪深淮蔡须成算，夜宴宾僚未易参。露布驰功报天子，脱衣沽酒壮歌酣。
老健真逾马据鞍，封侯不道丈夫难。阵图石上书千卷，钗钏途中菜几盘。
壮略春分江雨断，雅歌夜逼蜀山寒。安排凯乐迎归节，虎拜蜩蝉换豸冠。
东海鲸鲵白昼游，南溟风浪涌吞舟。三山亦在沧波里，自是神仙未解愁。
薄寒疏雨集春愁，愁极难禁独上楼。何处山中堪采药，几时湖上好乘舟。
衔泥客燕聊想傍，泛水浮萍可自由。见说兰亭依旧在，于今王谢少风流。
永夜西风袅袅来，露华如玉委苍苔。碧鸡啼落山头月，肠断槐根梦不回。
江上风吹沙石走，江中涛浪如牛吼。鄂君绣被寒无香，江水不如残夜长。
涧草萋萋泉汩汩，紫兰香老棠梨发。山中无人松柏寒，卧听狐狸啸明月。
江上青枫初着花，客帆和月宿蒹葭。云过疏雨数千点，临水小村三四家。
风起渔船依钓石，潮回归雁认平沙。秋怀已向南云尽，又是沧洲阅岁华。
尘缘静尽觉神清，对月虚堂炼鹤形。采得石楠花上露，研朱自点石台经。
野吟诗句出天成，景物如云眼底生。白石江头乌桕树，夕阳疏雨鹁鸠声。
青年几许谩狂游，一种相思两地愁。早晚郎船发扬子，相迎不惮下瓜州。
不如嫁与弄潮儿，潮去潮来自有时。谁似阿欢无信幸，说归长是误归期。
炼得梅花白雪颜，关元静夜浴金丹。呼龙起种春田玉，白日山精倚树看。
留滞休怜客况孤，薄寒相对拥湘炉。榆槐暂试新烟冷，榾柮旋将旧烬嘘。
柏叶浮樽湛似碧，璚花点茗滑凝酥。长途韵事知多少，此景同君可再无。
抱犊无心管送迎，含毫初赋子虚成。云山指点知名姓，涧水沿回识浅清。
白鹿解衔阶下草，丹砂能断世间情。梅花远道传消息，一啸蓬莱海日生。
负笈中林白鹿前，草堂何但似青莲。玄风大士通三昧，金粟如来第几传。
箫管壁开喧蟋蟀，薪蒸樵后得貂蝉。名山西访藏书地，欲上鄱湖月下船。
云水草亭閒自荡，风花老子动相随。如今我问徐端本，一体乾坤却画谁。
新开堂构近城东，短桷疏楹太古风。郭内恍含丘野趣，宅边遥结桂林丛。
如藏邺架签休着，若仿玄经易可通。为报春来双白燕，依栖应许傍帘栊。
岭峤文章万丈悬，君家占去已多年。偏嗔老凤争先起，犹怪双雏逐后翩。
灵运池塘知有梦，平原騑服几存篇。何因得与吟坛末，月照媸颜亦获妍。
云去云来总不知，窗前列岫静难移。不须白眼骄人世，看取青丝映酒卮。
百鸟可能供和曲，群花亦解助成诗。同游上客俱名彦，幸订芳辰肯独迟。
芘楼小隐旧相求，此日停车兴倍幽。剩有一床容偃卧，更馀五石任迟留。
壁间蠹简吾将老，海内苍生尔独忧。辛苦山涛能雅量，暂从嵇阮故林游。
访古今看到五羊，贲禺丛桂郁苍苍。寒枝自爱清霜苦，润叶翻沾湛露瀼。
招似淮王能好士，佩同楚客独怜芳。干旌岩穴无多见，分俸何劳借壁光。
雨声滴沥转淋铃，久旱枯条尽欲青。五石恍攒云外出，半池疑杂涧中听。
间支藤枕聊高卧，静掩柴扉且密扃。世事纷纭都不管，床头止有太玄经。
阁夜灯光接汉光，无端幽思挹清芳。布帷欲动风旋透，竹簟初侵水并凉。
满架残书宁久厌，一庭閒草未相妨。虚言万里能游目，不似高斋啸咏长。
剑岭西南不断青，七峰罗立凤冈横。弦歌里俗誇新尹，江海奇珍见此生。
远信恰随春雁至，归心先逐暮云征。扶摇更觉南溟近，为想西风六翮轻。
今日良朋果盍簪，还家各务惜分阴。新春有约龙潭上，好与儿曹共此心。
閒因松竹陟嶙峋，松已成阴竹未匀。好是梅花助诗兴，两株晴雪不胜春。
松竹连阴古寺傍，解衣閒坐就清凉。微吟缓步归来晚，处处山蝉送夕阳。
水满寒塘一望平，野花香里踏新晴。青林一簇南薰细，时送黄鹂三两声。
抽却朝簪狎钓竿，诙谐人作岁星看。天教日月私鸿宝，地僻烟霞老鹖冠。
有病未除诗是癖，无营能累酒为欢。罗浮东去朱明近，白日期君生羽翰。
春江烟锁垂杨线，春江雨湿桃花片。江头女儿朝浣纱，水中照见芙蓉面。
画船双桨声呕哑，惊得鸳鸯起暖沙。馀情愿托春波去，迟迟流向花边住。
阖闾城下觌芝眉，文采风流似旧时。三径秋光数枝菊，一年春兴百篇诗。
青山隐趣閒边得，白社交情梦里知。溪上独来还独返，孤云长与意俱迟。
故人曾约看花游，及到花时亦缪悠。鸿雁影沈江上雨，洞箫声断水边楼。
风光自是难留物，身世真如不系舟。宦辙东西念儿子，天涯回首不胜愁。
夕阳溪上路迢迢，鹤骨昂藏过野桥。往昔形骸都不忘，即今骚赋已难招。
樽空北海怀贤切，雪满南林赴葬遥。留得旧时清气在，小山花竹雨潇潇。
洛社桥西第一家，春风乔木护慈鸦。君恩未报还尝胆，公事无穷亦看花。
诗句咏歌烧夜烛，石泉评品煮新茶。杜红蘅碧兰陵路，有约相寻踏软沙。
身依南剑忆东都，长把行藏问老符。万里桥边寻白屋，百花潭上步青芜。
云山终岁停飞驿，南国多时罢?酤。闻说多才严仆射，已消金甲免丁夫。
锦江流水接花溪，翠竹红蕖远近迷。家世总忘天尺五，生涯还忆瀼东西。
乘舆迢遰看鸡舌，髀骨消磨厌马蹄。明日报书通幕府，应劳小队踏春泥。
花作围屏石作栏，满天秋籁挟惊湍。日高树底摊书帙，风静沙头把钓竿。
阅世尚留双眼白，报君常抱一心丹。江山信美犹吾土，狂客休歌蜀道难。
青枫江上叶萧萧，汴水淮云去路遥。宫烛渐低乡梦断，家山将近客愁消。
霜寒铁瓮秋闻柝，月落扬州夜听潮。厚禄故人如我问，白头甘作惠山樵。
胸次原无一物馀，图书左右未尝疏。山中高兴新兰佩，海内清风旧草庐。
隐操不违唐处士，故家犹说宋尚书。他年更祝期颐寿，未许文王载后车。
长夏无端病在趺，天公有意困狂奴。流离自分填沟壑，踯躅何堪走道途。
秋水鲈鱼思笠泽，琼花杨柳醉江都。少年乐事真如梦，坐对葵榴泪眼枯。
一片清江写远忧，新花还觅旧青楼。黄衫谢去诸年少，领略风光几白头。
四月探春春已过，他乡行乐莫蹉跎。诗家文酒娼家会，弦索全抛翰墨多。
烟花四部旧曾题，迭变新声拍按齐。听到关情情忽忽，绛纱休妒翠眉低。
诸郎焉肯负尊罍，临别连呼大白来。问我何曾高兴索，满街明月踏歌回。
自拟今春怀抱开，林扉时复扫荒苔。沙头鸥鸟休飞去，野外梅花许折来。
多少误人空识字，从容留客不衔杯。题书遍问诸名胜，肯入庐山般若台。
此去离亭半夕阳，乌啼旧阕夜荒茫。滔滔江水无情极，明月秦淮水一方。
十五成童解章句，每从先世托高轩。瘐徐别恨同千古，苏李交情在五言。
雁行南北夸新贵，鹢首西东忆故园。独有墙头怜宋玉，不闻九辩吊湘沅。
清溪曲曲抱仙源，锦石虚疑翠黛存。云里玉环妃子井，绿萝金谷懊侬村。
霓裳倏散华清舞，玉篴难招博白魂。最是剑门秋雨后，落花如见坠楼恩。
九疑如黛楚天分，水绿三湘雁倒闻。春晓玉台开岳雪，月明银殿郁卿云。
翠华想像湘君竹，龙御迢遥帝子坟。何处匏笙将凤曲，至今犹似咏南薰。
憔悴行吟落照时，莫愁湖上与君期。五噫一赋梅花国，三黜重逢柳士师。
吴苑旧游淹越鸟，楚裳今雨浥江蓠。姑苏烟月长相待，萎绝芙蓉白露滋。
隋宫访古惟衰柳，楚泽伤秋况落英。痛哭嗣宗千日醉，乱离王粲十年情。
目穷沙界参龙象，手挽银河洗甲兵。五见梅花归未得，故园频有蟪蛄声。
去年书剑返咸阳，庐岳登高一望乡。不见秦城售赵璧，但闻丰狱弃干将。
洪都蔓草牵衣带，大庾梅花笑客装。今日輶轩对奇字，一区尘满读书床。
南北神州竟陆沉，六龙潜幸楚江阴。三河十上频炊玉，四壁无归尚典琴。
蹈海肯容高士节，望乡终轸越人吟。台关倘拟封泥事，回首梅花塞草深。
驻节何劳问鹿群，虎丘残雪剑池云。落梅秋府传高唱，授简霜台接令闻。
燕峤月明湖雁度，楚天人至澧兰芬。儒林家学尊刘向，千骑东方待使君。
卧阁何劳借重臣，中都熊卫逐黄巾。环滁拟筑封鲸观，捍圉终怜数马人。
洗甲雁嘶寒食雨，回铙莺咏落花尘。思君独步台城月，笑折金陵垂柳春。
雁翅城边兰叶阴，绿琴传得凤凰心。风吹玉树悲纨扇，霜落刀环待藁砧。
竹上泪凝湘水怨，盘中诗造蜀山深。何当更乞西王药，身在陈峒八桂林。
送子抱书还故园，江山渺渺思绵绵。可怜为别当残岁，未必重逢是几年。
客路断?明月下，乡心归雁夕阳边。休将旧业轻抛掷，荡荡天衢好著鞭。
一疏春浮瘴海涯，五年山县寄莲花。已拚姓字无人识，检点封章得内家。
插汉窥关事欲多，辽阳当已失红罗。宁前直钞开原路，止隔三岔一渡河。
中郎万里寄军储，海饷登莱似国初。若道全辽堪郡县，只消家令几行书。
沧桑长共此山河，却为中原涕泪多。看到幽兰轩里事，依然流恨似宣和。
张衡愁处起离情，不见黄州王子声。絮酒只鸡千载事，楚天明日是清明。
残日西楼映粉红，画眉吹蹙柳条风。重来攀折人何处，肠断千丝一笛中。
一年春事赏心同，千里湘皋曲未终。别恨乍随帆影去，柳条眉晕半丝风。
深尊明烛意何穷，渐喜南行背朔风。吴粤去来将万里，人情多在绝交中。
孙刘要使不三公，点滓微云混太空。比似陶家栽五柳，便无槐棘也春风。
祈阊老者推黄发，京兆能官数白眉。瑞彩远随南极现，高情那愧北山移。
黄钟律转知阳复，紫府图成与寿宜。看取凤雏昭世泽，不妨鸠杖乐期颐。
朱邸朱弦响竞新，少年都美出风尘。从夸郢里传孤调，耻向南阳问贵人。
七子有文身似叶，八公无药鬓如银。悬知出世男儿事，笑杀难陀恋转轮。
结绮张星曲未阑，开帘一笑万花看。霓裳夜色团瑶殿，露掌清辉散玉盘。
自是蓝田通别种，不同湘浦怨春寒。扬州观里空如雪，争似侬家几树残。
恒岳投荒杳不回，帝令盘岭镇燕台。层峦不尽青天去，乱瀑雄争大壑来。
共指丹梯安薜荔，还扶蜡屐破莓苔。银河只在微茫里，欲取寒杓作酒杯。
并马崆峒天地悬，蓟门楼堞渐苍然。千峰北断祁连色，万井东回碣石烟。
倚杖白云窥槛外，振衣明月坠松巅。频誇斥堠无烽火，屈指单于出塞年。
堂北玉兰开太早，堂西红梅落故迟。露盘乍映金狄掌，如意未击珊瑚枝。
流霞回雪态争出，月堕风清愁自知。为报江妃长倚醉，阿环相见莫相疑。
宋朝受命政维新，魏国称为社稷臣。空使终年读论语，如何不做托孤人。
风雪开门夜甚寒，此来非但一尊欢。江南果是他家物，岂可容人卧侧鼾。
蓟门春望春冥冥，黄鹂交坐啼不醒。尊前杨柳洒人绿，江上蘼芜愁自青。
楚人瑶瑟怨湘雨，汉室渔竿垂客星。谁其采药向沧溟，迟我岩前紫石屏。
尸素何曾有寸劳，虚名空使万民谣。圣朝法度山难转，不似仙神在鲁桥。
画戟森森清昼闲，指挥只是笑谈间。收将汉地教耕去，捕得蕃酋命纵还。
营平谋国最深忠，每与公卿见不同。但使湟中无寇盗，不须麾下有边功。
青青塞草羽书稀，士女鼾眠畜牧肥。戏看侍儿呈舞马，醉邀幕客对弹棋。
盖屋曾无一把茅，姑苏城外尽荒郊。行人欲识邮亭处，问是军烧是贼烧。
贼来窥户正临妆，虏得吴娃似孟姜。箫鼓满船催送酒，大王今夜作新郎。
毒药本能攻毒病，病瘳药发更堪论。借问苗兵谁驾御，远观元季近桃源。
胜败于今自可明，不调琴瑟也须更。满地髑髅多祝发，糿纷犹尚说僧兵。
讵道狼兵能贾勇，浑身裹铁怯如何。不似江东轻俊子，袒衣黄帽去挥戈。
袒衣黄帽去揇戈，一溃奔腾涌血河。满目更无刀箭孔，背心攒簇似蜂窠。
杨子江头春雨残，广陵城外暮潮寒。美人不见空捐佩，极浦逢春谁采兰。
山中碧草有何意，江上梅花只自看。一片孤帆挂河汉，直须寻尔洞庭湾。
华阳洞前秋如霰，华阳洞里光走电。闻道寒云深复深，石壁一窍细如线。
吾来大叫石壁开，绿眼仙人夜相见。留之三日不出门，咽尽桃花千万片。
建业城南江草碧，杨子渡头江雨白。青山双屐晓逢君，明月孤帆夜催客。
英雄四十困樵渔，于今谒帝承明庐。燕市黄金大如斗，袖中一片贾生书。
春雷一夜天池震，七泽濛濛烟雨暝。数声惊起卧潭龙，怒捲银涛飞万仞。
黑云影里露奇形，鳞甲错落光纵横。须鬐奋张耸头角，烱烱射海双瞳明。
伊谁老手妙无敌，夺得天机归笔力。所翁之后岂无传，只恐惊愁山鬼泣。
龙兮龙兮真有神，须臾变化随屈伸。何当吸尽沧海水，遍泽枮槁皆回春。
山风不动云四寂，万顷波涛生素壁。三峡夜怒摇星河，九溟昼沸卷霹雳。
谁将江海一笔吞，华阳入砚玄波翻。灵鳌东转坤轴动，惊浪出没蛟与鼋。
毫端分寸千万里，人心之险亦如此。老僧阅世如阅画，面壁凝然悟玄理。
嗟余老作汗漫游，寒光飞动六月秋。乃知瞿唐在平陆，安得竹叶吹成舟。
一束琴书上使槎，为承严命赴天涯。九秋风露将寒早，千里关河去路赊。
驿舍逢人频送酒，乡途笑我亦思家。遥瞻云树双眸阔，吟倚孤篷日又斜。
十幅征帆破晓烟，因过白下繫江船。瞻依山斗情何限，跋涉关河路几千。
杯酒笑谈期再续，人生会合苦难全。悠悠多少胸中事，写入新诗寄辋川。
朱颜白发寿期颐，喜看贤郎射策归。天上恩除承紫诏，堂前欢笑舞斑衣。
椿萱惨惨星霜变，莪蓼哀哀涕泗挥。幸际圣朝新孝理，征书行复下丹扉。
山色满帘空翠飞，萧萧篱落傍清溪。菊花试把金杯泛，柿叶频将彩笔题。
夜月梦回缑岭鹤，晚风吟伴宋窗鸡。百年未负林泉志，秖恐天书召紫泥。
千里南来赋远游，寄身天地等浮沤。老年不减相如病，久客那禁宋玉愁。
薄酒倩谁沽市井，还丹笑我问逢州。儿男痴弱难为别，长夜灯前涕泗流。
谪居陇亩慰幽栖，物外游尘不上衣。自有阮生青眼顾，也如江总黑头归。
秋风东海莼鲈熟，晓日西园柿栗肥。自此不须谈作客，白鸥应许共忘机。
琪树西风枕簟幽，邮程百里报船筹。声传哀角孤城夜，梦断浮槎瀚海秋。
弹铗不禁歌激烈，操觚聊复寄风流。河头见说鱼还贱，好寄樽前洗客愁。
白发慈亲福寿终，家山有赋托冥鸿。蓬莱影没仙游旆，泮水声残讲席钟。
萱草生寒愁满眼，蓼莪哀赋泪填胸。儒官归去征衫旧，须记灯前密密缝。
望乡远在海瀛边，茅屋苍苔问石田。夜月上时探兔窟，寒潮落处抖鱼筌。
踏歌遥听青云外，射策长怀玉殿前。千里祇今怜作客，焚香再拜祝尧天。
风满长江月满山，担书祇为叩贤关。杏林春色身先到，桂窟秋香手可攀。
天拱宸枢瞻汉阙，月临朔望换朝班。状元释褐今应见，觐省萱堂谒告还。
萱堂有命过淮西，矫首云霄百尺梯。彩袖庭阶朝进鲤，青编灯火夜听鸡。
家声儗续梅花咏，客兴频将柿叶题。最喜乃翁多善政，归来历历话中闺。
百战功成四海安，君王方念守成难。骅骝尽入飞龙厩，时复牵来仗里看。
考亭夫子安亭来，爱我溪上红莲开。手摇羽扇坐忘暑，戏折碧筒閒作杯。
碧筒杯宽任鲸吸，却嫌玉童催饮急。李云处世若大梦，杜曰举觞须累十。
白日欲下清风徐，我怀与世同卷舒。如何苦索题此扇，大呼墨卿当醉馀。
为君遥想白鹿洞，那得武夷清景共。还期月夕究参同，似此前脩足珍重。
烟光漾风青入楼，立马回望湖山头。游丝飘飖几千丈，不系白日增人愁。
春愁大半行乐少，渡口桃花镜中老。劝君尽醉如杜陵，莫待春归怨啼鸟。
节于夫尽义于姑，节义方能保二雏。人隔古今名独在，月分圆缺影同孤。
未忘一日心先死，相见重泉泪始无。环燕纷纷争入画，等閒曾有柏舟图。
欲语还停隔扇罗，主家池馆晚凉多。红颜自得南薰意，皓齿偏能子夜歌。
忽忆綵云湖上见，恍疑琼佩月中过。淡妆浓抹多相似，回首耶溪渺渌波。
飞神曾谒紫宸朝，下上瑶天几泬寥。火宅已空谁堕甑，玉钩初解自成桥。
千峰月色还相照，万古诗名耿不消。欲共山头黄鹤语，飙轮何日可予招。
振野凉沙扑马飞，孟冬绝塞已风威。王程中夜鱼河宿，客路冲寒虎节归。
边月黑时防失道，胡霜白处欲侵衣。南州此夕微暄暖，灭烛听鸿坐竹扉。
山上千门山下池，玉环何处洗奚儿。野人分得温泉水，菜甲红于锦荔枝。
舍南舍北柳如城，故著离黄燕子鸣。莫向镜中嗟种种，且于槽下听枨枨。
清童解诵高轩过，好客应须倒屣迎。坐对梨花浮大白，人生看得几清明。
博山烟销沉水香，昭阳殿中清昼长。桃笙翠滑睡初熟，嫣然秋水芙蓉芳。
绪龙爪痕殷不灭，宝钿尚掩酥胸雪。渔阳鼙鼓惊梦还，化作马嵬坡底血。
山间石径少年行，飞尽桃花津水平。只有草庵春不去，短垣修竹自流莺。
春日青山看碧桃，秋风落叶又江皋。无端忽作封侯梦，却是床头挂宝刀。
总戎云鸟肃风翔，司马兵符出未央。春去旌旄临海甸，雪消兵马向蛮方。
汉家漠漠尧封远，天子瞳瞳舜日光。不道野人忧战伐，月明江汉鬓苍苍。
过雨溪山秋色新，携琴还有竹林人。僧房细绕岩前路，红叶随风打角巾。
竹寒沙碧堂成处，移得官梅绕屋栽。未到花时留客坐，恰当人日寄诗来。
出郊路熟香偏早，傍舍春生水正回。湖畔垂垂天欲雪，乡愁驿信两相催。
柴荆宴起客来初，偏慰衰容久索居。尽日长吟才子句，多时胜读古人书。
墙头新竹延高柳，门外清流映污渠。更约相从见披豁，祇应扶曳扫庭除。
买断铅红为送春，殷勤料理白头人。蔷薇开遍东山下，芍药遗将南浦津。
香泽暗菲罗袂解，歌梁声揭翠眉颦。颠狂真被寻花恼，出饮空床动涉旬。
城头片雨浥朝霞，一径茅堂四面花。十日西园无忌约，千金南曲莫愁家。
林藏红药香留蝶，门对垂杨暮洗鸦。拣得露芽纤手瀹，悬知爱酒不嫌茶。
林风却立小楼边，红烛邀迎暮雨前。潦倒玉山人似月，低迷金缕黛如烟。
欢心酒面元相合，笑靥歌颦各自怜。数日共寻花底约，晓霞初旭看新莲。
邀得佳人秉烛同，清冰寒映玉壶空。春心省识千金夜，皓齿看生四座风。
送喜觥船飞错落，助清弦管斗玲珑。天魔似欲窥禅悦，乱散诸华丈室中。
绿云一散寂无声，此际何人太瘦生。香纵返魂应断续，花曾解语欠分明。
白团画识春风在，红烛歌残夕泪争。从此朝朝仍暮暮，可能空逐梦中行。
抹月涂风画有声，等闲人见也愁生。听莺桥下波仍绿，走马台边月又明。
芳草路多人去远，梅花春近鸟衔争。残更亡寐难同梦，为雨为云只自行。
朝檐天外鹊来声，夜烛花前太喜生。婪尾宴收灯放节，扫眉人到月添明。
香尘澒洞歌梅合，钗影差池宿燕争。等待揭天丝管沸，彩云縆定不教行。
梅飘妆粉听无声，柳着鹅黄看渐生。雷茁玉尖梳底出，雪堆煤黛画中明。
不嫌昼漏三眠促，方信春宵一刻争。背立东风意何限，衱腰珠压丽人行。
阿阁巢高彩凤归，相思凄断越江涯。九重天远书来早，五色云深梦到迟。
杜屋秋风吟自苦，膺舟夜月醉无期。野怀岑寂谁相慰，徒诵甘棠蔽芾诗。
经纶才调际清时，花甲重逢鬓未丝。德望早闻隆北斗，文光今见烛南箕。
寿香烟袅黄金篆，仙酿霞生碧玉卮。愿祝修龄山岳固，年年春色醉瑶池。
文星煜煜丽南天，薇省宏开玳瑁筵。金醴暖浮银晕紫，蟠桃香带露华鲜。
歌谣满耳群真醉，忠孝存心令子贤。自笑狂游淹薄宦，梦魂飞绕寿星前。
子婿同登龙虎榜，簪缨门地孰能扳。长公浩荡风云气，卫玠清奇玉雪颜。
骐骥并驱毛骨异，凤鸾双度羽毛班。野人仰德心如渴，梦入钧天听佩环。
幽明一别无由见，梦里相逢宛似真。孤弱更谁怜汝弟，劬劳何独负双亲。
傍篱听诵怀初岁，煮粥焚须愧昔人。野店鸡鸣残月落，觉来清涕尽沾巾。
诗名老去愧方干，杯下谁能著眼看。萱草生来春渐暖，梅花开处雪偏寒。
情怀只合盟鸥鹭，文采那知是孔鸾。令弟相逢又何日，五云天上路漫漫。
霜气严凝入敝貂，书声才罢夜寥寥。心君不动群邪退，欲寇无侵万虑消。
老鹤巢高宜独宿，祥鸾天迥岂堪招。罗浮闻欲三年住，诗酒何时许见邀。
圣主求贤辅治平，我公经济占时名。云间玉垒孤峰出，天上银河一派清。
惠泽已能苏近甸，恩威又喜布边城。吾侪不用伤离别，有脚阳春到处行。
九苞文凤舞金銮，暂向南州息羽翰。甘雨看花偏觉暖，条风吹柳不生寒。
宦情总付琴中遣，天趣都从静里观。只恐庙堂思致理，徵书飞下五云端。
韶华荏苒岁方新，相对城南莫厌频。故里虽遥忘作客，广文强半是交亲。
青云任奋天池翼，白首重逢海国春。到处春盘供苜蓿，深杯聊醉落花辰。
路入桃源客易迷，秋风驴背赴招携。青山待我寒云外，白社寻君负郭西。
卜地依山三径曲，种梅垂屋万枝低。淹留幸有南村好，幽赏何须到虎溪。
茅亭秋半共飞觞，惊见南枝两朵香。舟楫正传桃叶渡，雪花先待寿阳妆。
冲寒有意何妨早，索笑巡檐岂厌忙。羡尔山庄饶胜事，薄游端不负秋光。
中秋借得蹇驴骑，拟向名山共赋诗。清梦几年寻胜事，白云何意负幽期。
尘缘未尽非关俗，松月虚悬欲待谁。游约更期黄菊节，岂宜重惹北山移。
去岁乘春返五羊，又逢春信别家乡。青毡九载人犹少，白发中旬日正长。
旅食旧烦分苜蓿，留题曾记满宫墙。相思有梦频来往，水驿山程路不忘。
牢落风尘事事慵，戒坛东畔息行踪。老依佛火消千劫，寒并梅花过一冬。
两地分吟西郭月，隔城交听上方钟。瑶华折赠惊流徵，且摘兰苕报远公。
黄陵庙口月明时，湘北湘南唱竹枝。竹枝唱到无声处，湘水南流向九疑。
章台传下楚宫妆，五色罗裙匝地长。自是南隅秦氏女，不将游冶作东方。
越客初浮五石瓠，潇湘水咽洞庭湖。巴陵暮雨行人绝，莫上君山听鹧鸪。
东家儿女过西家，相约长堤去浣纱。共说采菱声调急，一齐连臂唱杨花。
忙里偷生了未忙，安心聊当眼前方。求仙已许飞腾药，对佛专烧解脱香。
却恨此身真臭袋，不知何物是禅床。他年定作淮南犬，看守山门紫翠房。
竹底围棋看亦清，到人败处也心惊。蝶随香影忽飞入，鸟爱浓阴时宿鸣。
饮酒举杯应怯病，倚栏无话不胜情。生来幸会丰年乐，一片黄云接郡城。
独坐山村一草亭，交穷更得性情清。敲门却笑苔新破，凉夜何妨月未明。
半世为多凭病懒，百年谁与了诗盟。相逢且拚灯前醉，身后宁知记姓名。
月轮半璧向西斜，翳眼空中几样花。灯影无风偏自动，独吟有恨为谁嗟。
碧山春老开红杏，孤鹤田荒饿白鸦。秋竹乱敲喧荡甚，敢传声到老仙槎。
户牖如心已洞开，清风犹为拂尘埃。雨深坡草鸣驺过，日暮庭柯宿鹤回。
饮水信堪供我乐，鼓琴那解使人哀。年来眼界无遮碍，看得天池亦一杯。
胜处多应著梵宫，豸衣人偶驻花骢。背时笋蕨从僧献，脱俗弦歌任鸟供。
泉脉透来苍石裂，山腰封断白云重。闲哦百丈飞涛句，不觉声摩万仞空。
丈六金身百尺宫，门前芳草碍骄骢。客怀白鹤应能会，诗料青山尽解供。
洗耳泉声偏喜碎，障尘花树不妨重。西来欲了观风事，肯与山僧论觉空。
曾将捷径怪终南，歧路谁重问剧骖。伞盖刺天应碍月，锦屏迎日自晴岚。
风光底厌频频赏，机事何须历历参。笑杀触蛮三百里，不扬金鼓战锋酣。
白头灯火尚砻磨，老秤无星却易讹。漫笑冷毡难脱换，不知驽马惯蹉跎。
芳尊久负青山约，清世何须白石歌。不是马周原是我，敢言当路少常何。
旧雨看山客又来，白云封路为谁开。松风净拂斯文馆，花气浓侵浊酒杯。
千古明诚留日月，两间奇胜逼蓬莱。遗书满架无人勘，风雨年年洗石台。
梨园寂寞玉肌寒，化作啼禽粉未乾。受尽主恩元不顾，不如黄雀解衔环。
群策谁攎逐鹿奇，几年帷幄帝王师。功成便觉还山好，不待弓藏鸟尽时。
江汉军声久不闻，中丞威令一番新。从来名下无虚士，信是师中贵丈人。
汉将每云乘破竹，松州何意有飞尘。十年徒诵安边策，不得先锋挽六钧。
湖山重叠淡于烟，斜掩篷窗自在眠。风外谁惊清梦断，数声渔唱夕阳天。
蘋丝芦叶绿茸茸，蟹簖鹅阑几曲通。未到故乡先一笑，分明清景似吴淞。
将随玉辇向津河，持节重看下楚波。欲上肩舆回首望，水西庄外暮云多。
算胜胸中属有神，班心玉立见长身。家藏一斗时分醉，囊散千金为买邻。
壮日丹心还似旧，耆年青鬓未曾新。局残橘叟閒评校，未胜瀛州九斛尘。
辟谷山中自养神，九还曾信后天身。山人尚少乾坤债，野性还于水石邻。
访落诏书劳用旧，继离天子重更新。金貂玉马连云第，东海如今是几尘。
敏识奇才属化工，最怜去燕与来鸿。刃迎薄试剸烦利，神领真酬养静功。
似有时人推仲晦，颇闻法吏待元公。阴晴睫外那须计，秋叶春花此意同。
汉室元公承特遣，濮园新主上殊封。犀团琐甲士分虎，麟刻轮袍马胜龙。
祝册宣时惊陟降，庙庭行处识仪容。归来燕劳应前席，班缀尧天第八重。
新祠古树绝前观，入室翻应老去难。万里风云在天地，一天星斗上回澜。
直于世道占兴替，深为吾皇系治安。伫结末由今借幸，礼成还觅旧碑看。
为别东华己四朝，老来孤迹更虚飘。身随化国天中日，梦落扁舟海上潮。
布散群鸥临杜墅，文成仪凤协虞韶。三台合与薇垣近，夜夜神光烛上杓。
阆风真到五城来，紫阁黄扉次第开。揭取旧观还大雅，搆将玄思入新裁。
泰平有象忧仍独，渊默无声梦亦回。宽与蓬瀛阅人世，骇尘惊浪莫须猜。
种桃人去感前事，罗雀门閒有旧踪。独客暮年劳驾鹤，先生今日是从龙。
开函玉册传中诏，归第金莲出上供。当宁动容贤梦卜，千年鱼水贺遭逢。
遥忆高人住浣溪，一尊相约为谁携。出门日脚云犹薄，转盼城头树己低。
班坐博凉便看雨，并舆沾湿分冲泥。老怀尚记山庄下，瘦竹黄花共短藜。
东殿晨光喜近临，文华清露沐来深。绣纹细辨黄千线，巾影时横玉几簪。
秋早碧阑霏雪堕，昼长赪案素香沈。发生共荷栽培力，泽润功成副沃心。
吟诗岂必耽佳句，饮酒应须会性真。好记襄阳庞处士，閒过江湖一百春。
欲落未落愁叶黄，离离金子郁金香。会取殊甘供美酒，定标真品入仙堂。
物外田园堪寂寞，云中鸡犬称人閒。蓬莱深浅何须问，笑指乾坤阖辟间。
谁信人寰别有天，青萝白石思绵绵。细扫落花吟白日，更邀长老话桑田。
休向菩提学问禅，林泉风月自娟娟。但吃笋根清五蕴，不知何处是真玄。
卉巾薜服遂初衣，饥食倦眠冥是非。身到羲唐浑不改，时凭真宰度稀微。
候涉朱明花欲然，柴扉深掩篆销烟。敲诗按曲生无分，白日荒荒拥病眠。
消愁比苑寻芳日，忽忆东洲恨别时。病眼怯看花带露，依稀清泪湿胭脂。
无端幽抱迸难裁，堆叠春愁扫不开。遗扇有诗长把咏，娟娟犹忆梦中来。
小院閒香婉娈情，夜凉入梦较分明。与君别后怀中事，枕畔喁喁彻五更。
绣被无劳蕙炷熏，风流欢散楚天云。去年元夕灯前酒，犹记藏阄笑夜分。
碧海澄澄转玉盘，鲛人初怯露华寒。水精宫院青辉彻，愁杀红绡倚槛看。
桂影当樽莲漏岩，翠楼良夜捲珠帘。今来望月成追忆，怀抱逢秋一倍添。
海上仙山有十洲，璇房幽绝最宜秋。蓦然远忆心期事，谁慰张乔翠黛愁。
七日欢恩百岁情，他生还认李元平。小乔设愿终成否，肠断凭诗问九京。
红粉佳人碧玉妆，轻盈曾是杜兰香。风前响绝飞仙曲，每忆当时暗断肠。
海上长思鸟角巾，樊笼愁杀宦游人。空随秋雁频回首，安得晨风一奋身。
古柏凌风常淅沥，老梅含雪更精神。赋诗共荷天王圣，取罪还知自小臣。
迢递秦川合断肠，病躯白发日仓皇。黄云渺渺望不极，紫塞茫茫情自伤。
淅沥高风初作凛，朣胧冷月尚含光。山城半夜无灯火，调尽霜笳漏正长。
小桥东畔过沙洲，一望清光雨乍收。云矗山腰横玉带，水环屋角绕苍虬。
矶边杨柳堪垂钓，天外沧浪好放舟。乡土有情风景胜，白头心事共谁筹。
亭亭斜倚玉栏秋，缓带仙妆尘外幽。对日欲酣红晕脸，舞风如意锦缠头。
夺炎自惜班姬扇，妒夜还生青女愁。谁把芳姿拟骁健，争妍斗宠一生羞。
新逢三五兴初赊，玉漏迟迟进紫霞。明月玩来知几醉，华灯看去说谁家。
祠开太乙春方剧，禁弛金吾夜正哗。七帙放歌欢故里，十年羁客笑京华。
繁諠庭下卒难收，风雨番番可自由。朱箔不堪云悄悄，绿窗无柰夜悠悠。
绮罗萃蔡惊初度，金石琤锵听未休。独倚珊瑚向残漏，不成蝴蝶恼庄周。
一杖清秋且未归，锦帆先送楚云飞。高风旷世惊青眼，落日遥岑隔翠微。
江国有情人去后，客怀无计雁来稀。王门久负云和曲，此日淮南正可依。
谁将墨笔写琅玕，壁上风生五月寒。莫是南方师品格，故传秀色入长安。
曾闻西子醉春风，映日荷花坠粉红。冷然一笑倾人国，怪得陶朱不愿公。
月桂奚自植人间，疑是嫦娥仙掌颁。高枝未许寻常折，留映上林供客攀。
经世惟君第一流，蓟门翘首意悠悠。三都佳丽归词笔，万里风云拥去舟。
长剑直从天外指，至言多在殿中收。休嗟白璧逢时晚，正是鸣珂报主秋。
昭烈祠中忆汉庭，云移鹿走泪零零。生怜炎祚分三鼎，死恨曹瞒漏五刑。
风急尚闻龙战野，月明还睹马摇铃。漫将成败英雄论，千古君臣照丹青。
九州遍历客行程，满目江山百卉荣。天地尽从人事好，岁时不觉春王正。
家家柏酒辞寒腊，处处笙歌庆治平。万里承恩归海国，偕朋联咏过韶城。
合欢花开晚色饶，光趁明月客怀消。相逢且作通宵醉，后夜合离未可料。
结客囊空强自宽，故移金橘傍阑干。世人只羡黄金好，质有真金可静看。
谁言茉莉香无姿，国色常兼白雪奇。假使温公不喜插，也须笑折两三枝。
翠微深处锁禅关，萝薜层层春自閒。树杪归云迷洞口，竹根流水度花间。
晴波白淼鸥边渡，拳石青浮水上山。逸老新堂开地主，清秋绝巘会应攀。
秀野堂前只茹蔬，要将高节励顽夫。诗工汉魏还窥雅，字写钟王不学苏。
角里移家东海峤，寒山寄迹国清厨。只愁物色玄纁到，重见逍遥衣锦狐。
墙下栽桑园植蔬，溪山随处着狂夫。雨流新水堪供钓，春满空庭不薙苏。
匮乏每忧薪似桂，豪华浪说蜡炊厨。粗衣粝饭馀生足，不慕田文裘白狐。
洞口桃花春复春，山川如旧岁华新。渔郎去后已迷路，太守来时不见人。
岂识封疆今属晋，止知先世为逃秦。只因误读渊明记，欲把柴桑乱却真。
衰年起废复穷边，清梦犹依霅上田。路仄只愁人堕堑，山深长似管窥天。
闷呼浊酒聊成醉，倦倚肩舆亦当眠。寄与西湖双白鹤，好脩毛羽待逋仙。
巨口孱颜枕碧湍，犹如砥柱立江干。肖形何不归湖海，奋力安能上竹竿。
风鬣时随元气动，藓鳞长带雪花寒。等閒肯落任公饵，瘴雨蛮烟自饱餐。
石壁穹窿半倚天，停骖午饷更攀缘。可堪远地重为客，欲向空门一问禅。
寺对澄潭涵夜月，窗摇古树落云泉。追思往昔曾经此，屈指而今十五年。
素练飞飞向壑奔，何年神禹凿龙门。青天作雨千蛟舞，白日行空万骑屯。
鼓动雷声山欲裂，撼摇坤轴地应翻。可怜不在中州地，遗向穷边自晓昏。
老龙朝吸研池乾，飞落晴波涨黑湍。半醉濡毫一挥洒，满堂风雨渭川寒。
城市山林趣亦饶，野亭丛桂自逍遥。呼童扫叶供茶灶，对客分泉灌药苗。
先生夙抱太玄心，石上鸣泉是素琴。鳣席数年催鹿角，鸿篇万里售鸡林。
遗经世擅玄成业，大雅兼闻正始音。坐里春风多岁月，出门流水落花深。
曲曲江流绕钓矶，江亭云物转霏微。春深蒲柳疑烟湿，日落帆樯带雨归。
绿酒漫堪成独啸，白鸥应识久忘机。津头竟日无人问，为向春风一振衣。
燕子矶头巀嵲开，当矶渤浪隐春雷。龙盘地拥三山动，虎踞江连万里来。
上下水天涵日月，参差云树隐楼台。扬帆未得穷登眺，独倚蓬窗漫举杯。
闻道郊原绿正肥，小窗帘捲思依依。莺啼树底惊残梦，鹊噪檐前送夕晖。
芳草雨馀三月暮，海棠花落一春违。柔肠百结真堪断，薄倖江南归未归。
何处黄鹂破暝烟，苏公堤上柳初眠。百千斗酒倾朱阁，十二霓裳舞玳筵。
倚槛云霞天外寺，采莲歌吹画中船。风流不数江州客，卧对湖光好住年。
皂帽青鞋不惮劳，玄蝉哕哕遍亭皋。秋光莫讶黄花晚，岚气初浮白雁高。
日落长林皆竹色，风回寒涧起松涛。多君雅有龙山兴，潦倒宁辞醉浊醪。
粤海秋深载酒过，劳劳亭畔引长歌。词坛彩笔看龙跃，帝里黄金买骏多。
太史五云传日色，故人三径滞烟萝。遥看月落灯毬夜，花底莺声叶佩珂。
万籁无声月一钩，白云飞尽水悠悠。凭栏厌听清商曲，目断天南树树秋。
杨回不嫁倪君明，东岛西池各自行。从女九千公有伴，任他青鸟自逢迎。
冰簟银床倚石屏，芭蕉凉露湿秋庭。贞心试托湘江竹，吹向流云与凤听。
秋千索上颠风生，侬家小院寒轻轻。柳眼低徊晓凝碧，花颜欲破春无情。
半卷朱帘罗袖薄，芳尘妒绣窗间落。安得巫山十二屏，飞入瑶台护香幕。
翠帔仙裙笑相遇，星罗斗帐秾香护。嬴女吹箫庆合欢，羿姬独宿啼清露。
天上恩情惟此夕，求巧女儿那刺促。踆乌不管经年思，须臾入上扶桑枝。
金钱弄霜寒浅浅，小阁云帘朝不卷。飘风赴闺罗袂单，翠袄出箱香冉冉。
薰炉试手龙媒温，半床衾被愁黄昏。芙蓉落瓣荷干秃，幽凫还傍南塘宿。
老鲲呼乾北溟水，烛龙衔火烧余滓。一片狂沙乘断飙，飞度江南数千里。
谁言天上无行人，空中乱落车马尘。青皇严令禁不得，掩却人间明媚春。
羲和想迷西崦路，午景徘徊愁作暮。鼎湖神后拟重来，鬼蚩妒口吹黄雾。
阴气野霾韬百灵，烟埃眯眼花冥冥。海天月浪洗一夜，明朝水绿山还青。
天上寒星敛曙钟，海隅佳气溢晴空。东华涌出瞳眬日，南极吹来长养风。
丹凤历端观夏正，瑶华枝上见春工。体元天子调元相，管领民归玉烛中。
东汇清川接翠峦，故人茅屋此中安。元龙湖海藏胸次，司马江山绕笔端。
几树落花春送雨，一帘飞瀑暮生寒。扁舟儗欲寻君去，千里烟波路渺漫。
儿女还家我谪官，远行容易别离难。家分异舫方为别，泪满征衣不忍看。
江汉烟波秋欲暮，湓湖风雨晓初寒。小孙最是关情处，顿足呼爷语更酸。
两日风涛阻客舟，山城邂逅散离忧。松枝趁市逢樵隐，蓬鬓携家愧宦游。
天际五峰仍耐老，云间双剑欲横秋。匡庐许我巢松去，咫尺攀缘到上头。
淇澳茅庐仅一间，宛如乘棹竹溪湾。芙蓉秋水三千顷，翠黛春风十二鬟。
凤管制来遗谱在，渔竿归去钓丝閒。湘滨已有沿洄约，六逸清风信可攀。
低林小雨不胜春，赖有居停漫饮醇。节候似无关道眼，物情谁肯学閒身。
但闻布谷催荒陇，不奈杨花满四邻。烟断岂因寒食日，粤南时有未炊人。
相消残垒客言归，剩有青山慰布衣。十载感人同社燕，一朝愁我对春晖。
江阴思向垂阳结，天远情牵野鹜飞。言慕鲁连东海蹈，空怀贫食故山薇。
一冬清绪坐难安，竹杖寻香过古坛。白屋定知高士隐，红楼更有玉人看。
孤根岂合人间艳，冰蕊应添石室寒。自折杖头无可寄，归来还助几朝欢。
今年别似去年时，海国秋花暗绿漪。轻薄昔曾王谢客，翩跹还见赵家姨。
难留珠萡霜前影，莫负红丝社后期。惆怅送伊何日返，不应容易傍人篱。
兰渚清风作夜歌，野情人外谢衣冠。花明曲岸秋初霁，柳暗幽栏水欲寒。
倒影石楼波寂寂，隔帘瑶瑟月漫漫。灵槎恍髴通无际，遮莫星河得异观。
楚天愁遍白芦花，猎猎霜风送岁华。茅屋夜萤流壁剑，荔墙禅月冷溪沙。
来同庐岳高僧舍，归寄罗浮葛令家。闻道风尘扬晋魏，相逢何处老烟霞。
日长花暖锦离离，地僻参馀为启帏。信有玄琰听怪石，惭无佳句答黄鹂。
烟消弱柳眠初起，雨过长松暑欲移。自笑无心类鸿鹄，浪留孤迹到天涯。
十年重宿习家池，高论翻为百感滋。兄弟几人存白发，天涯惟汝共低眉。
一帘过雨蛙争聒，镇夜留镫鹤不疑。久订岩阿悲世事，长歌谁与采山芝。
野鹤回翔天地空，还山刚与葛翁逢。庭纷玉树东山旧，门对芙蓉碧落重。
瑶室异文金汁写，玉田灵药紫烟封。敢云衰朽同花甲，固许轻萝附茂松。
散酌山杯笑几人，缓寻村馆得幽新。松于密处鸟生梦，月不明时天失真。
隔岭潇潇来薄雨，前溪皛皛似侵晨。物情应节催心老，所学都成过眼尘。
不觉风流换少年，花开花落笑花前。名能累我身虽远，贫不干人世莫怜。
日晚驱云开竹户，春晴引杖听山泉。此中兴味谁能会，试问逍遥李谪仙。
潦倒馀生事可哀，一身经乱几千回。未能拔宅成仙去，又自慵春入市来。
亲友雅情频过语，竹梅凉荫晚兴杯。贫居举眼无他物，惟有檐峰助咏才。
广汉无尘独坐中，桂枝摇影上林东。渐分杯茗泉花洁，即照关河雁路通。
到夜盈亏原是定，逢时观赏莫教慵。南华一会蒙庄叟，别有心期与物同。
最寻静处爱诸峰，云水悠悠莫定踪。一乱世人时易去，两中秋月夜难逢。
酒当极乐从心醉，事可无才任性慵。谁说茅檐负佳节，未眠江寺已鸣钟。
行经古洞入涂溪，物类移尝气不齐。恶犬吠林如猛虎，野禽投食伴家鸡。
雨晴虹截山腰断，雾重蛇行竹尾低。暗忆生涯多郁恨，水声呜咽路沉迷。
节次韶华若水流，百年又去一年秋。闲将白眼看浮世，不意微霜上黑头。
合浦明珠非所贵，茅君真诀定行求。沧浪浩荡无边岸，且纵灵槎遍十洲。
村边行乐在晴新，款款藤枝得得春。几处花心红抱蝶，隔山泉眼白看人。
身闲欲狎渔樵侣，地僻还惊车马尘。狂喜相呼过路讶，焉知皮陆旧交亲。
世间谁谓男子智，跨下侯王眼不识。尘埃物色有英雄，众人所难妇人易。
一饭博换千金来，千金不受名乃至。衿鞶者流如是奇，言下寻绎有深致。
进食吾以哀王孙，岂以壶餐因为利。功臣事业纯臣心，望报不可皆此类。
圮上黄石教子房，子房用之赤松避。吾悔不用蒯生言，惜哉未达漂母意。
半欹山碧带秋波，柳岸楼台掩映多。水鸟相呼飞不远，惯听人唱石城歌。
恰当胜地又佳时，暑去人来月与期。空水亭为开面目，新秋柳亦竞腰肢。
园摹画格形生影，妙解歌情肉并丝。嘱语萧萧翻别调，登临无事更伤离。
春流馀闰雨花明，介寿长延夏气清。水木自吴天衍派，玺书专尚月为卿。
同人应语偕忧乐，独往宁堪滞钓耕。聊选江山娱此日，白门杨柳正藏莺。
桃符门挂映春联，爆竹声中又一年。队队轻衫香笼袖，斗鸡日费几千钱。
爱杀中秋好月光，竹边清切水边凉。西风吹向花栏过，错认兰香是桂香。
一枝且莫怨开迟，桂萼须知胜柳丝。嫩绿初黄凭看取，晚秋风物早春诗。
君是昭明身后身，为楼日日倚嶙峋。若非山水弦中见，那解游鱼听入神。
君携胜果托仙踪，胜事今回四百峰。白日羽翰迷葛令，青天张宴馔茅容。
櫜鞬不作人间色，石匣长骄世外封。我亦十年远蜡屐，恐令猿鹤怨周颙。
朝闻结束唱游仙，真气今看满洞天。释履上清还信宿，裴惟涧户拂云烟。
亭虚玉简天王闷，代远铜龙羽客传。从此山门借檀越，山灵应纪中兴年。
经年豺虎遍郊关，复报鲸鲵渤澥间。计拙自怜蚕茧缩，时危偏感燕巢艰。
管宁控寂难浮海，庞德乘幽畏住山。辛苦师贞今正吉，不知何以慰愁颜。
秦军汉垒未应休，北斗朱旗闪橹楼。氛祲几年腾盾鼻，搀枪五夜映旄头。
违时剧孟无长策，戡乱兀戎有壮猷。羽檄海滨今又炽，那能不廑杞人忧。
东南草奏急飞翰，圣主忧时不暂宽。斧钺尚留秦士卒，市朝难辨汉衣冠。
当年玉食空谈国，昨日坭封且拜官。自笑为郎牢落甚，独将团扇拂尘看。
靖海城孤春意荒，楼船南下水微茫。天风忽动蛟螭怒，兵气全消日月光。
岂有寒烟占令节，独怜尊酒滞他乡。踏青却忆当年事，亸柳繁苍合断肠。
高歌曾对曲江涯，意气中原有仲牙。吏部风流堪纵酒，东曹秋兴却思家。
鸿闻塞上凌寒斗，鹢到天南起暮鸦。秉烛几游情不浅，青春迟尔粤台花。
扁舟来过弦歌地，耆旧犹传此渡名。落日松楸含古色，西风禾黍八秋声。
兵戈百战山城在，礼乐千家野水横。一笑牛刀谁更割，江湖双棹泪宵征。
衣冠高起北云间，一水盈盈隔醉颜。自有茅堂供午倦，不劳清梦隋燕关。
山中宿鸟飞呼剧，洞外龙归日夕閒。白马金鞍枉心性，荔枝卢橘亦从欢。
翩翩鸿术动江干，病骨逢君一猎冠。采药已浮孤岛远，视垣元饮上池寒。
盘间夕露何须赐，赋里秋涛不待观。十载丹砂何处觅，欲从方外问飞翰。
自结軨轩背郭披，徵君云卧亦多时。篱边绽有黄金色，砌上香传白玉枝。
步屧藓深虫迹遍，开林霜净鹤栖迟。飞尘不到閒居地，一片烟霞好赠谁。
山径行轩秋正深，壑松溪竹昼阴阴。三年寄命怜双鬓，四海投欢此一临。
风雨尽都喧白日，蛟鲸长自卧何心。攀云独羡刘龙子，前度玄卿未可寻。
为闻彭泽初辞令，却向山阴一泛舟。远地未能同语笑，閒云空自伴淹留。
群喧鹳鹭窥帘立，半偃蕖荷映带浮。幸有诸君能载酒，晚来风雨莫深愁。
赋就归来柰别何，浣溪秋色入骊歌。三年节操经冰雪，一病身名付薜萝。
按剑每拚知己少，拥途尤自野人多。故山北望千馀里，此去县知水不波。
乱鸦枯木夕阳村，野客寻诗远到门。石径逗烟茶正熟，地炉连榻酒重温。
寒泉写意琴三尺，午夜论心月半痕。一别忽经三十载，喜君生子又生孙。
羁愁暂摆作山行，秋日平分气转清。溪影照人风已息，稻香沾袖雨初晴。
古今在眼青山色，岁序惊心白雁声。更喜同游俱物表，搴芝坐石看云生。
忽忽年华六十来，无为化里此胚胎。烟霞古洞新吟阁，星月寒江旧钓台。
香雨细看抽草带，东风先为破梅腮。一瓢分取泉中月，聊为饥年作寿杯。
拂衣重上老君坛，廿载流光指一弹。星桧倒悬台上石，月泉香浴井中丹。
云龙归洞灵湫黑，露鹤翻巢碧树寒。为觅旧游今已矣，临风搔首起长叹。
倏忽年来卦气周，黄芽未熟雪盈头。了心颇定归藏计，毕世终同造物游。
日上松梢开绣岭，月明海外是瀛洲。从今不挂尘中念，好待空悬黍米浮。
城头霜落夜初分，呖呖悲鸿枕上闻。塞北未全收战马，江东漫自起愁云。
惊心落叶敲窗雨，转眼流光过隙曛。寒梦易醒人易老，吟怀牢落岂堪云。
洞口四时花木鲜，探奇还入洞中天。丹留宿火仙家灶，芝秀灵根石上田。
霹雳何年开此窍，跻攀今日付清缘。阿咸亦是高情者，蔬笋行庖几杖边。
萝屋寻君岂偶缘，閒情翠竹白沙前。拂衣松径沾清露，曳杖苔阶损绿钱。
圮上再逢黄石老，山中又见紫芝仙。春畦过雨多栽药，甘苦尝来为引年。
乌台时复设皋比，衿佩如云拥讲帷。抵掌圣宗传绝学，委心胡鬼诵侏㒧。
无生自证菩提果，有念皆归般若池。葱岭瘴氛弥震旦，何人一垒扫降旗。
泥途漉漉没征轺，骤雨如麻意转骄。天上简书催客履，道傍灯火觅僧寮。
花宫席冷应无梦，莲社尊空可待招。心羡山门长寂历，竹炉茗碗自昏朝。
斗酒冯将慰礧峨，不堪愁耳近骊歌。悬心海国云千里，执手天涯日几何。
去路杨花春欲暮，满江桃雨水方波。到家吴质应相问，近迹参辰恨较多。
天边落木莽森森，阙下归人万里心。满箧烟云书草在，几年霜露剑花侵。
风高寒柳鸣蜩寂，日落遥林倦鸟深。何处菟裘终老去，五云回首一沾襟。
一叶轻舟傍古城，孤灯相对客心惊。万家莫杵催霜色，半夜寒钟送雨声。
往事空存游鹿迹，来人徒有羡鱼情。闻鸡起促南归棹，莫问区区世上名。
银花火树满重营，缥缈中天见化城。彩蜃楼光相对起，白猿剑伎不留行。
仙家云字悬珠榜，何汉星毬走玉衡。海国同讴清世乐，将军早为晏长鲸。
一幅新诗烂锦幖，杜陵风雅世何遥。东风芳草争浓媚，南海明珠未寂寥。
入夜寒光惊照乘，来朝离色满归桡。何时更有论文会，夜梦依依逐去潮。
轻舟系傍越江浔，恋别怀乡两不禁。千里欲飞归去舄，一尊忍折盍来簪。
行歌花发青春丽，坐隐枰残白日阴。此后相思何处问，月明珠海暮云深。
平安东出白云屯，甲仗桓桓满近村。旧垒已荒随蔓草，新军初合亘长垣。
天清广野旌旂肃，日落空林鼓角喧。共道使君能拊士，春来挟纩不胜温。
广寒玉兔落阴精，秀结秋风一种青。却笑风霜憔悴死，虚劳捣药济长生。
金蕊荧煌翠叶圆，移栽花屋最宜看。一冬斋阁深深闭，留待秋香到岁寒。
番舶何人得种来，紫尖香蕊果奇哉。春风枝上相思恨，结到秋深尚未开。
娉得娇如十八娘，肥肤清润雪生香。阿环此日能相见，忆却金盘玉露浆。
分得瑶池种最奇，半含香露尚开迟。风清月白东篱畔，犹忆江边欲堕时。
五仙骑石化为羊，洞里烟霞出上方。地迥有天藏石室，云深何处觅丹房。
鲸音缥缈惊寒梦，羽客逍遥入醉乡。炉篆千年应不灭，莫令轻作少年场。
梧桐一叶忽惊秋，漫有高人事远游。本为薜萝成吏隐，岂缘车马重林邱。
开尊不厌平原酒，倚槛常看剡曲舟。犹幸圣明容懒散，白云相对日悠悠。
碧山古寺飞霞处，谁敞楼台袅薜萝。一径云深龙卧稳，两崖花落鸟声多。
青天岚涌层层树，白昼风生滟滟波。笑倚危栏一回首，淡烟芳草思如何。
峡山寒影削飞来，璇玉潆洄古洞开。万叠芙蓉摇画幅，千秋霜雪锁楼台。
临风几想流觞兴，招隐何人授简才。涤尽红尘应不染，移文休勒碧山隈。
系臂相沿五色丝，浴兰采术亦何为。早知续命家家寿，何必山中茹紫芝。
斗草同欢似戏场，含娇敛笑竞群芳。临风岂有梅花笛，吹落蛾眉点额妆。
疏柳鸣蜩缥缈闻，因思此日祀陈君。苍梧太守今何在，满目风尘扫白云。
遗俗相传蜥蜴空，岂因希宠日当熊。翻疑飞燕多相妒，故遣长门捕守宫。
能言鹦鹉事应非，鸲鹆那堪学语归。从此不需劳剪舌，恐令禽鸟解人机。
一望飞凫斗水军，满天风雨隔江闻。雷声霹雳神鱼跃，化作双龙起夕曛。
去年此日与君来，今年此日与君别。从教世事逐浮云，莫把丹心负明月。
吴笺楚简为题诗，岂意于今记别离。含情濡毫不忍下，恐留别后更相思。
千里分符来岭峤，百年亲舍接衡庐。停车野望秋云外，露冕郊行春雨馀。
仙药空中盘舞鹤，雄文海上避飞鱼。悬知梦入桃源路，为愿人间莲社居。
仙子何年辟洞天，手持双斧下苍烟。檐前时许金茎滴，为种华山玉井莲。
兰闺独立已多时，月白风清祇自知。忽忆主恩浑未报，频将青镜照蛾眉。
夜度箫笙入紫霄，晨飘仙佩杂琼瑶。如今老却纤纤手，肯向人间学舞腰。
曾闻贾傅出长沙，前席恩深恋汉家。往事祇今付湘水，閒随渔父入桃花。
月上高枝夜未眠，时闻染翰落云烟。临川笔意应谁似，一箑挥来价十千。
晋代风流忆谢安，笑将明月对玄看。为询赌墅围棋处，孰与君家小杏坛。
太平天子重循良，花发宁阳满县香。春值三分桃渐熟，萱当两叶日初长。
丹砂无事求勾漏，白鹿原来出豫章。端拟寿民还寿国，伫看飞舄入朝堂。
故人数岁住梅溪，九曲峰头月脑西。长日羡君无事事，将军树下听乌啼。
珠崖今复见苏湖，五指排空接帝都。琼海宗风归叔度，岭南文学羡番禺。
一盘苜蓿留青署，十载寒毡割郡符。此去莫嫌方外僻，天涯有路到天衢。
淇园曾诵昔人诗，胜地相逢岂易期。曲径拗风回紫陌，疏林筛月落清池。
云梳凤尾淩高节，雨拔龙孙接矮枝。好景不争车马到，名人赏识当题碑。
昔人曾步鹤峰头，灵秀原来发雁洲。两水拍天如凤舞，双桥夹日似龙浮。
芦花铺月连秋涨，柳线抽风缚夜舟。鹦鹉从来誇胜迹，谁人特向此中求。
红亭握手对晴晖，烟树苍茫接翠微。一个大钱催客去，半船明月送人归。
花开梁化弦声古，云锁稽山夜梦稀。不醉参军今日酒，天涯何处觅渔矶。
秋在何方见此间，入门秋色引心闲。偏因失路能游寺，每不逢人独看山。
涧遇泉枯犹汩汩，松当飔发尽潺潺。为询屡宿山中客，几夜涛声共一关。
微官曾似南昌尉，一钵三年寄一峰。却向青山成远别，独余黄面到相逢。
谩从出世歌衰凤，且与闲潭制毒龙。回首楚云犹有忆，寒溪竹屋定时钟。
路入青林折数盘，君行访古一漫漫。荒台空自连云树，白浪曾闻到瓦官。
雨色乍开江岫迥，莺声欲罢午钟残。豫愁归棹枫初赤，却向丹阳古渡看。
高楼独上已凄凄，雨色寒生大海西。潮拥绿江新涨水，碑残少保旧时题。
楚囚辛苦伤罗雉，汉节归来怨乳羝。堕泪欲陈蘋藻荐，荒阶寂寂数鸠啼。
江亭孤屿郁峨峨，丞相祠前起白波。树色半随沙鸟没，潮声远送海云多。
千秋马角悲三户，一夕旄头落五坡。忆昔枕戈挥泪处，月明无奈湿衣何。
玲珑山翠几沾衣，夏木千章总十围。一自王郎开梵刹，尽令江影入岩扉。
阖闾葬后山长在，范蠡归时姓已非。千古却疑沈剑处，如何不见二龙飞。
沔口孤城夕照中，偶披榛草问禅宫。客来树下看驼迹，鸟去阶前避马通。
趺石尚存新记改，经厨已破旧房空。当年大别铭方丈，此地人传苏长公。
寂寂荒祠野霭昏，萧萧残碣倚松根。金川门又成亡国，石子冈偏欲断魂。
昔日麻衣惭叔父，于今青草失王孙。废兴自古须臾事，独有先生恋主恩。
千峰寒淡煦冬曦，信美徒伤楚客词。柏上素禽当韵友，橘梢苍鼠胜偷儿。
鹑衣负汲朝衙后，鸠语凌檐待雪时。一事关心行马外，环城流水缘杨丝。
数椽败屋几车书，林下生涯亦有余。为爱流光贪取静，小成韵事莫教虚。
轻鲦出水堪垂钓，啼鸟催耕或过庐。偶接农谈欣卜岁，渐捐车服近梨锄。
秋虫唧唧夜初长，斗帐犹疑灯烛光。二竖苦争闲日月，百年谁共好林塘。
松涛挟雨瓦声冷，瓶水储花幽梦香。此际关心竟何事，五经全未入巾箱。
子竟归山山亦知，临歧犹索我题诗。可怜一路王孙草，不似春风梦裹时。
野火春烧万木空，茫茫泉路哭英雄。三千肤发干戈里，一代君臣草莽中。
天命否来无妙算，将军亡后有威风。滔滔远逝厓门水，今古东流恨未穷。
旷代相期只一人，羡君能付等閒身。还家可作腰金贵，蹈海宁甘粒食贫。
谏草焚馀浑似梦，头颅秃去任生新。当年媒孽风波起，谁得相从世外臣。
有客新从魏地来，为言曾上魏王台。阴谋盖世成何事，漳水东流不复回。
弦管已成山鸟弄，绮罗留作野花开。年华想象无消息，惟有猿声薄暮哀。
庙貌森严尊俎悬，方春齐祷药王前。壶关士女声传呗，梵刹僧伽口吐莲。
蜡炬煇煌焚宝篆，赢囊倾倒掷金钱。善因祗为来生结，迟看旋登兜率天。
双娥洛浦奋雄飞，遐举翩翩上紫微。漫道乘鸾归玉女，浪闻鼓瑟属湘妃。
凌虚天阙云为驾，步月蟾宫羽作衣。千载仙踪如可作，不徒太姒嗣前徽。
九天玄武旧尊神，祠宇崇山近北辰。剑佩拂云旗旐黑，龟蛇出匣印符真。
披缁自古昭灵应，擢发于今得正因。任重后人齐致祷，榔梅岁岁报先春。
赫赫威名羡郭公，金身随处显灵聪。不教轻侠多生慢，祗为雷霆一击功。
白简朱楹惊魍魉，绯袍碧殿吐霓虹。只因神武多徵应，伏腊黔黎拜祷同。
别馆弘开倚碧峰，重来飞絮满晴空。十年草绿王孙梦，几树花红佛子功。
亭带野香经暮雨，桥连云壑卧秋虹。故人携我清虚境，地主兼逢气味同。
壶关胜槩冠平阳，佳丽支分自太行。乔岳晖含山谷秀，馀芬映带水云乡。
颙瞻梓里青螺远，翘望邻封翠黛长。羡尔归来吴郡牧，西林醉酒任徜徉。
交漳上党水冲瀜，翠涨瀰漫落远空。分处源流同且异，合时泾渭异还同。
横塘渔笛溪山外，隔岸鸥群烟雨中。珍重达人无底事，月明鼓枻笑春风。
层峦耸壑势千寻，中隐西方祇树林。甘雨已闻青甸足，晴霄又见白云深。
岧峣仰止天边暗，缥缈平临涧底阴。佛力从来能变幻，谁云出岫本无心。
红尘十万入招提，花木阴阴可杖藜。三径风烟人世外，五陵秋色帝城西。
青山欲共深公买，翠竹多逢阮籍迷。一卧云房心便息，更从何处觅丹梯。
风尘冉冉岁华徂，傲吏归心寄五湖。旧社曾同开竹径，异乡犹得共屠苏。
杜陵三礼年迟暮，燕市千金事有无。洛涘已知成拙宦，李膺元自忆莼鲈。
北岳云山望不穷，离心何处托飞鸿。金茎气色绯烟外，碣石旌旗落日中。
前席旧承宣室召，出关今值虏尘空。即看万国来包匦，不羡葡萄入汉宫。
烽烟何处散幽忡，共向幽居访桂丛。繁影阶移青竹日，微凉池泛绿荷风。
閒看世事浮云外，老寄诗名浊酒中。试问当筵词赋客，清才谁复似卢鸿。
华馆淹留歌伐木，孤城砧杵度新鸿。客谈半夜当筵月，谁共明朝落帽风。
云谷秋深泉更白，天湖霜冷叶初红。烟霞十里期难赴，雅约何年得再同。
旌旗海上飐寒烟，南北伤心有岁年。莫道少陵多涕泪，鼓鼙今日是秦川。
簌簌寒风霜满林，数株疏柳暮烟沉。黄河日夜波声急，不似思乡一片心。
空谷白驹那可羁，高踪只欲慕天随。吴江日去应无恙，甫里春来定有诗。
花忆杏园携酒日，雨思山馆听莺时。去年乱里从游处，肯信于今又别离。
屏帷向月夜窗幽，坐对星河黯自愁。独有齐纨伴寂寞，凉风又到殿西头。
满天霜露下平芜，累累荒坟入望孤。一陌纸钱空堕泪，寒衣知到九泉无。
燕子矶头山色幽，燕子矶前江水流。矶上老僧无一事，年年此地看行舟。
可怜长信已春回，总是无人花亦开。莫道天街常寂寞，入帘犹喜燕飞来。
高槐遥借隔林青，树里鸣蝉乍可听。记得年年当此日，一般流响过閒庭。
午夜枝头时饮露，斜阳叶底惯吟风。儿童最爱声清切，愁杀悲秋白发翁。
岁岁天孙此合欢，月明双照泪痕乾。深情已自托云雨，翻向灵禽借羽翰。
秋净云霄冷绛河，黄姑织女夜相过。鹊桥渺渺平如掌，不似人间风浪多。
露冷天高榆影秋，纤纤新月上帘钩。无端云汉看牛斗，添作深闺一夜愁。
星桥云拥彩鸾归，莫遣龙梭罢夜机。闻道西征诸将士，秋风犹着旧时衣。
庐山万丈倚青冥，翠壑丹崖列画屏。不得维舟恣游览，尘埃满面愧山林。
子期逝矣谁知音，堪舆茫茫劳我心。石坛后夜好明月，忆尔琴中飞佩吟。
尉陀归汉忆当时，千古犹誇陆贾辞。今日蛮夷俱向化，我来无语独题诗。
浮花摘尽纷垂实，和气熏馀更发祥。未说嘉宾来四面，会看仍代起三场。
巧凭造化人难测，秀出丛萧露转瀼。往事合将同颖况，作书何日献明堂。
飞楼独立俯重闉，高兴凌云得句新。江气半侵岩岫晓，菜花微漏圃田春。
暂延故老还诹俗，遥望穷檐总切身。分合趋陪惭蹇劣，杳如南北海之滨。
东风吹却暮云轻，南极星光彻夜明。细数春秋经七十，直从髫龀阅升平。
山扶栋宇层层在，手种松篁个个成。寿酒一年还一度，德音长合重乡评。
经阁新成坐有毡，讲馀归兴忽飘然。笑看桃李春风在，贪取烟霞乐事偏。
鸥鸟惯来遵渚近，鲥鱼初上入庖鲜。林深地僻新闻少，免得閒愁挠夜眠。
颍水趋淮日夜流，几经名县又名州。悬知润及都蒙福，远近无烦子细求。
客里重阳也自佳，山城初日见黄花。遥知仲季娱亲处，应念驱驰驿路赊。
久去园庐频入梦，乍瞻桑梓尚含悽。朝簪昔忝云间出，世网今逃鸟任栖。
旧制芰荷犹在笥，不言桃李更成蹊。且便越舄谣吟苦，敢拟蒙庄得丧齐。
楚国村墟烟雾里，春天门巷薜萝间。柳条到地可揽结，燕子定巢频往还。
新水潺湲遵故渚，归云缥缈恋家山。生涯甘傍渔樵侣，世事虚传鹓鹭班。
平生坎壈真怜汝，一代文章实起予。处士尚忧江夏祸，长卿新著茂陵书。
白云在眼期乘鹤，沧海无心学钓鱼。楚岸风花暮无数，看山何日枉吾庐。
汝谢郎官今十年，家贫乐事未全捐。门前已有先生柳，郭外元无季子田。
吊古远游张乐地，寻幽还上问津船。潇湘楼阁晴无数，春日留题遍楚天。
大江之半石嵯峨，石上楼台荡碧波。沙净凫鹚依槛泊，月明舟楫逼筵过。
中流拟接鲛人室，深夜犹闻渔父歌。危坐转惊银汉上，幽栖翻厌碧山阿。
久即林皋耽习静，每从京洛念离群。仙人黄鹤长相待，学士银鱼未可焚。
舟际岸桃晴映水，屐边岩桂昼栖云。呼儿预饬登临具，翘首星槎候使君。
已傍烟霄开画省，独留云壑掩柴门。天边鸿雁春先起，江上凫鸥暖自喧。
馥馥汀兰愁赋客，萋萋径草怨王孙。谢池莫漫怀群从，汉署长应奉至尊。
尔家何在汉川湄，碧石青萝昼雨垂。溪听采莲诸女曲，山谣攀桂八公辞。
即同沙雁防矰缴，为爱江鲈理钓丝。贫病经年思见面，莺花三月与君期。
十年踪迹困尘埃，小搆堂斋辟草莱。康乐石门跻险筑，少陵茅屋避諠开。
畹兰篱菊幽香入，烟柳霜梧岁色回。燕雀衡门焉足贺，求羊三径喜频来。
吴郎自号白鹤仙，老去清狂更可怜。词翰独矜桃叶咏，宾朋多慕竹林贤。
悲歌击剑临风起，痛饮登楼对月眠。跌宕飞扬宁自惜，奇踪侠气任人传。
交埤叠嶂来天地，蜒蜿龙蟠郑谷隅。石窦云生时作雨，海门月出夜明珠。
风摇老桧苍鳞动，日照平田锦翼敷。高帽山人两蓬鬓，重阳怀古几踟蹰。
雨过峰峦生夕烟，登楼秋色正堪怜。几家城郭苍山里，一县弦歌落照边。
花近烽狼消古戍，叶飞云雁下平田。开樽取醉劳明府，无奈中原别绪牵。
向晚登楼望欲迷，清秋草色转萋萋。苍梧西上龙濠迥，翠岭南来雉堞齐。
千顷水田经雨湿，二更山月傍人低。未论鸡犬孤城寂，绕树霜乌不夜啼。
董相还家绿满园，何如白首向王门。下帷自草春秋传，入室时窥道德言。
战胜西湖鸦作鬓，寿称北海蚁盈尊。青牛紫气从来盛，况复翩翩李耳孙。
穴中不共红颜老，堂北无如白发何。孤燕春来前缕在，双鱼朝进玉盘多。
溯流舍侧泉还涌，化石江边水自波。彤管青编非忝窃，霍山南海郁嵯峨。
为爱罗浮四百峰，筑台江上看芙蓉。青苔坐扫蛟龙动，白发游怜鹤鹿从。
云起锦屏开绝壁，雨晴素练挂疏松。问余石洞幽栖处，东望巑岏第几重。
风尘先我解牛刀，万里冥鸿一羽毛。谁信五溪多瘴疠，古来三峡壮波涛。
中原北望浮云尽，函谷西还紫气高。春雨海门寻旧隐，折腰应啸尚儿曹。
几回春雨祝年丰，共说三岐陇麦同。千载惭吾非汉吏，七闽斯地有唐风。
人家废井黄巾后，海岸飞沙白苇中。击壤自须歌帝力，满车谁敢窃天功。
敢拟河阳麦两岐，东郊嘉稷转堪疑。干戈闽海初宁日，水旱东南洒泪时。
词客有情歌盛美，长安无计起疮痍。年来疾病思田里，惭愧河间稼猎诗。
严城东下敞书台，重镇身曾辟草莱。倚杖潮声三岛接，捲帘山色五公来。
青云高并芙蓉湿，落日遥从睥睨回。四壁萧条君自爱，汉王元羡长卿才。
寺门瓦落挂霜藤，闲与君侯说废兴。秋老紫苔生卧佛，日斜黄叶映残僧。
蠹鱼古壁销千藏，风雨空堂暗一灯。勘破此中须了悟，昆明劫火向无凭。
一返长林友鹿麛，年来踪迹半招提。直将幻泡看金马，养得玄心到木鸡。
薝葡香清依丈室，芙容花发坐空堤。点苍别后无消息，魂梦还游洱海西。
大捷归来列校收，蒲萄银瓮坐箜篌。酒酣夜出巡边垒，壮士闲眠枕髑髅。
青兕斑麟列两行，仙人彩笔染炉香。清都那有闲文字，劫运书成隶九皇。
霜落苍藤老树枯，眼看巨石压重湖。墓前只有山僧住，黄叶青灯照野狐。
千年露液何曾酿，五色霞衣不用裁。小史调笙铺席罢，金笼鹦鹉报花开。
美人绰约万花西，宝马横翻碧玉蹄。总是身轻如燕子，落来罗袜不沾泥。
玉貌花骢两斗辉，香风如水泛红衣。燕姬少小能骑马，笑指金鞭踏月归。
汉阳太守旧王孙，笔点春工到啸园。玉笛声中明月老，东风吹出绿珠魂。
松下欹眠客不来，乘凉起坐一衔杯。书声聒耳杂松籁，白昼满天风雨猜。
松下翻书坐石床，书鱼晴落砚波凉。须臾月出照书上，历历蝇头字几行。
松下行行二三子，书声白昼草堂开。老夫把卷仍自读，旧雨到门今不来。
苔石无尘棋局在，莎汀有水钓船回。秋风篱落偏萧索，独嗅寒花持酒杯。
短策行行一里余，松林过雨步徐徐。半泓墨沼窥遗迹，数仞龟峰望远墟。
石磴夏凉青荔合，山扉昼寂绿蕉舒。夕阳突兀浮图影，送目长天罨画如。
柳暗金阊春未晴，叙南太守欲宵征。哦诗西日方成句，借笠东家拟饯行。
笋苦曾闻涪老赋，荔红遥想僰人迎。莫言万里为遐郡，须信文翁政有成。
江湖寥阔竟谁之，短疏徒令费我辞。若以能存鹘等帖，也知足办草堂资。
尘中两足未得憩，林下一亭何不宜。缥卷展来聊塞白，落成还许再留诗。
肤翁家近匏翁家，二老风流世并誇。归已一人今白发，门无五柳自黄花。
山林日月为诗社，霄汉星辰远钓槎。莫谓草玄终寂寞，还来旧雨有侯芭。
新雪生寒晓欲消，河冰渐解晚生潮。庭禽初哢先闻鹊，园卉将萌未及蕉。
故事题诗聊岁岁，野人行乐自朝朝。从渠寂寞如颜巷，漫有春风酒一瓢。
天涯岁晏雪霜繁，又见春风落塞门。一望秦川肠一断，欲持芳草问王孙。
寒城雪尽晓氛氲，万树猿声不可闻。东望梅花消息断，思君一寄陇山云。
凤凰高阁俯晴空，万里蚕丛此路通。远近川原秋色里，参差草树夕阳中。
尊前舞袖翻霜叶，天外清笳咽塞鸿。回首旧游成梦隔，独将迟暮叹征蓬。
仙郎逸气横朝野，傲岸不落风尘下。邴丹六百辄免官，王阳九折能还马。
羁心浪迹日悠悠，楚水吴山十度游。秋风君度红骡碛，知我题诗白鹭洲。
可忆毗陵夜雪船，乱帆相背各风烟。探囊诗卷行堪把，计日心期又隔年。
秉烛更疑成别梦，当杯翻怯近离筵。同游自昔多豪彦，独对狂歌倍黯然。
悲歌昨夜惜离群，九曲肠随别路分。江雨未休春寂寂，那堪今日又逢君。
千里江程一夜过，毗陵回首隔烟波。莫嗟此后音书少，只恨从前笑语多。
何处寒笳动晓风，江门别舸太匆匆。半肩不是雷阳物，何得雷阳在梦中。
何人筑土拥平冈，知是游雷此地藏。曾鼓乾坤施号令，能驱风雨迅威光。
道人奉法时瞻礼，过客祈灵每谒望。忽听一声天外动，轰然直在此山阳。
兵甲潢池尚未收，都亭重遣始安侯。殊方瘴雾飞鸢地，壮岁功名跃马秋。
折槛久知臣节苦，赐金多是主恩优。归心正逐乘槎使，无那潇湘转北流。
骢马才名出义门，悬车深荷圣君恩。朝天共祝南山寿，归日频倾北海尊。
驿路飞花随去旆，都亭垂柳拂行轩。到家喜得陈恩赐，犹有乡闾故旧存。
廿载金台幸识荆，四州别驾饮才名。青蝇白璧那能污，皓月长江空自明。
五岭初醒蕉鹿梦，八壶重主鹭鸥盟。白头见素如相问，已办扁舟访岳行。
雀啄棠阴鹤卧庭，琴弹花院昼泠泠。欣传仙吏飞双舄，空笑梁鸿守一经。
草莽岂忘深雨露，布衣只合老山灵。六年未识君侯面，自愧题诗上画屏。
采芹佳客冀州来，归袖飘飘拂楚台。棣萼诗吟乌府被，竹林人醉鹤楼杯。
岘山云近征车动，汉水春随画鹢回。明岁帝京丹桂发，远游方识子长才。
天台作县比神仙，好客仍兼郑老贤。桐柏宫中春载酒，石梁桥上夜忘眠。
别来最是尘埃苦，老去还于水石偏。此日送君重有感，不堪归思益茫然。
早援深谷探花原，举手来扳笠顶天。谁与浪传青鸟信，君今疑是白龙仙。
百物穷途致匪轻，文房两宝拜兼并。元云洒处香风远，素楮摊来雪色明。
虎豹纵横驱笔阵，蛟龙飞舞逐心兵。行边剩有閒风月，秃笔茅根写未胜。
古寺凉蝉嘒晚风，钓鱼台近濯龙宫。波摇树色浮天上，山写秋容入镜中。
莲社旧游花落尽，濠梁乐事鸟啼空。临流不醉新丰酒，笑杀沧浪把钓翁。
六朝门第盛琅琊，五叶儒绅冠海涯。片玉蚤曾誇郤氏，三珠仍见属王家。
雌雄出匣俱生雾，伯仲当尊并泻霞。屈指天闲抡上驷，大蒐龙种向流沙。
萝山令子华川裔，前后清朝两舍人。几世通家同骨肉，数行遗墨在风尘。
典刑尚及吾非晚，文献犹存子未贫。江水旧多元祐鬼，恐惊风浪出通津。
菊花开日是重阳，坡翁妙语不可当。我云但得花之趣，何必秋来菊有黄。
神仙中人寿且康，老年见客才下堂。幅巾飘飘映华发，导我直过东篱傍。
庵居春风定先到，已见菊苗三寸长。浩歌渊明饮酒章，悠然依旧虞山苍。
素琴无弦旧有例，当春赏菊嗟何妨。封题一笑报苏子，为我转致陶柴桑。
南山万木荐琼芳，映带重轮出海光。百羽翴翩自高下，似来欢和凤鸣阳。
海内穷交自古稀，故山萝薜尚堪衣。高天雨露身难近，晏岁冰霜计已非。
几度书成征雁断，何年歌罢饭牛归。掉头我亦沧洲去，迟尔秋江共钓矶。
登历中朝白发稀，一官趋拜出彤扉。新辞虎竹分金节，重惹龙香满绣衣。
棠树成阴循吏去，柏台持宪远人归。多君早负澄清志，此去应知愿不违。
驿路南来四十程，舟人遥指到神京。云晴乍见青山出，风便宁知白浪惊。
万里归心随片月，十年离思绕重城。清时自信功名早，击楫何须羡祖生。
春风吊古洛城边，一望川原思渺然。绿野堂堙空宿燕，洛阳城废不闻鹃。
成周故国寒烟外，汴宋诸陵夕照前。独有涧边流水在，沧波东去自年年。
高步云衢二十年，新恩特许暂归田。文园病渴怜同告，亲舍承颜羡独贤。
客路迥临吴苑外，乡山遥倚鉴湖边。别来相忆心应切，夜雪思乘剡曲船。
秋夜沈沈禁漏长，锦筵红烛对离肠。宦游早散辞知已，客思明朝叹异乡。
杨柳驿亭山霭碧，芙蓉江路水风凉。云衢莫怪蹉跎久，材大终应柱庙堂。
儒林尽拜渥恩新，勇退如公复几人。丹凤楼前初解组，白鸥江上漫垂纶。
香山会好谁同社，彭泽风高自卜邻。愧我有亲违省问，南归无计接芳尘。
退讲经筵出禁林，广寒宫殿赐登临。波浮菡萏千花艳，幽接蓬莱万树阴。
日下龟鱼翻镜影，风前鸾鹤杂韶音。儒臣际此非常会，共荷皇恩似海深。
圣主崇儒幸辟雍，群仙鹄立候飞龙。冕旒祗肃祠先圣，环佩从容导秩宗。
讲罢诸生聆戒谕，礼成千载庆遭逢。日高辇路回鸾驭，万岁声中祝华封。
三楚名藩地望雄，层城百雉倚晴空。矶头黄鹤仙人馆，云表朱门帝子宫。
控引荆襄天设险，会通江汉水朝宗。胡床吹篴南楼兴，想得群公月夜同。
御河缭绕禁城东，路入南园兴不穷。树色万行晨过雨，鸟声千啭午呼风。
门通夹径芙蓉帐，阑护翻阶芍药丛。胜景满前看不足，酒酣吟倚夕阳红。
琼台曾共远遨游，尔汝忘言二十秋。暂别树云劳眷念，相逢诗酒即淹留。
芸窗虚拟千年在，薤露俄惊一旦休。清泪满眶何处滴，澹烟斜日独登楼。
亲藩封拜礼初成，鸣佩依然上玉京。千里河山旋使节，一方茅土受宗盟。
春回灞岸莺声早，雪霁函关马足轻。青岁功名须努力，等閒莫负旧家声。
当年紫气满关门，十日平原酒一尊。短簿祠前吟落叶，生公石上缬芳荪。
五云缥缈龙初驾，百兽蹁跹凤独蹲。谁谓史狐操衮钺，书麟纪蜮托空言。
笑指灵椿寿域开，花封闻早赋归来。高堂乐我朱颜壮，宦海从人白发催。
太史得名先五桂，晋公留祚启三槐。洞庭春色分驰贺，海屋添筹到几回。
惜此井泉长不改，寒光迥出碧梧疏。苔床蛙鲋资清渗，石甃朝昏上气虚。
湕渫漫随孙楚赋，清滢空冷傅咸居。年来频梦城东宅，贫巷萧条自晏如。
山鸡起舞月当檐，墙隙西峰露几尖。岩桂时因香雾湿，风篁多得夜泉兼。
读阑短烛鸣饥鼠，梦破凉天泣老蟾。险语祇应君勍敌，今宵谁更断枯髯。
苍寒一带岛为居，清泚环湾集小渠。潮响暗通廊宛转，花枝争拂槛扶疏。
难为怀在秋冬际，最赏心当月露馀。百尺楼头堪独卧，白云閒护满床书。
身历方知胜所闻，遥看青碧竞纷纷。游情欣倦随行变，物象高低触望分。
寺古松杉明积雪，路幽巾舄湿寒云。千崖万壑无人处，带雨留题剔藓纹。
河冰未合雁初征，楼橹防秋古堞平。自失三韩辞属国，独参四辅拱神京。
风悲戍鼓疏还续，日落江帆隐复明。氛祲冥冥遥入望，海天兵气浩横生。
大将威名烈士肠，酬恩一饭未尝忘。登坛特识归真主，蹑足危机在假王。
绛灌堪羞宁玉碎，英彭同尽惜弓藏。当时成败休轻议，青史传疑亦渺茫。
误攻文字落名途，未脱青袍鬓已疏。十月三江犹浪迹，一家五岭少来书。
海门孤戍鸣寒角，瓜步残潮见夜渔。南北干戈愁战血，时危焉敢问安居。
十载风烟滞故园，相看华发映青尊。论诗慷慨歌黄雀，把剑纵横讲白猿。
世路多难何地免，交情久薄几人存。知君正有匡时策，未向沧江老钓缗。
先朝折槛见危言，九死曾滨逐客魂。汉室竟能收贾谊，南荒终不老虞翻。
烟浮古驿青通市，雨歇寒山翠到门。谁谓广平心似铁，种梅犹解护芬温。
黛螺销尽殒蛾眉，油壁青骢岂再期。只道千金人似玉，翻怜一缕命如丝。
王家无复迎桃叶，白傅真成别柳枝。应忆巫峰何处是，春灯夜雨梦还疑。
返魂无计觅残香，泉路人间总断肠。夜月珠归迷合浦，春风花落恼河阳。
玉钗化后空留燕，瑶瑟无声冷泣凰。去住因缘俱莫问，空花看换眼前光。
孤城一上一伤神，佚道犹难信子民。累土莫忧过百雉，结茅今已历三旬。
山来粤北连多隘，地去黔西在接邻。近报荒蛮窥四境，正思戎马泪沾巾。
河池环绕尽皆山，叠嶂层峦莫可攀。问及智州人不识，名山虚列地图间。
新筑禅林傍水隈，北城连骑快追陪。正逢过雨频挥麈，有约观涛复举杯。
难向风尘嗟吏隐，便于词赋识仙才。须臾霁月山头见，似共慈云落上台。
南纪遨游兴不孤，扁舟今始过苍梧。峡中赤水还朝夕，洞里丹砂问有无。
百雉河山成锦绣，千帆榷酤奉征输。邮亭未可逢关吏，漫学终军浪弃繻。
江郡东来此要津，万山如戟斗嶙峋。舟航阻绝经商路，车马踌躇问驿人。
风至烟尘常扑面，雨馀沾湿不容身。愁听门外桓伊笛，何用喧喧动四邻。
夙盟谁不羡藏珍，到此欣闻脱颖新。三献已知终售主，一鸣应自足惊人。
唱来白雪称高调，步去青霄已绝尘。明日上方逢给扎，长扬羽猎更无伦。
小院寒梅冬著花，似迎春意到窗纱。淡香枝上霜疑密，疏影林间月欲斜。
吟处何如官阁动，折来将寄陇头遐。閒情不作师雄梦，皤鬓偏惊对物华。
五月江门暑气鲜，水祠箫鼓赛龙船。最怜别权当官路，不碍归云入洞天。
楼阁两山摇碧落，杨梅千涧泻红泉。葛裙纱帽吟长夏，莫拟平原赴洛篇。
沙溪雨过渐通潮，新涨朝来拍小桥。九曲湖堂藏窈窕，数株门柳伴逍遥。
时鱼馔客烹芦笋，海鹤惊人起稻苗。饮罢中庭不成寐，夜阑河汉正寥寥。
阁道中宵急雨鸣，遥怜牛女渡河情。吴台惊鹊飞来重，长信流萤洗后明。
不谓金壶能续漏，祇缘玉箸剩沾缨。江湖亦有佳期隔，愁见兰涛混太清。
两家父子擅风流，江左相看三十秋。徐庾争吟玉台体，王谢久阔乌衣游。
客夜红灯何处酒，病山黄叶隔年楼。西洲风恶船难系，空遣多情怨莫愁。
合欢树上乌欲栖，空房织锦窦家妻。遥遥夜夜谁能奈，三三五五并相携。
镜花对影惭双笑，烛泪分行伴独啼。莫道回文能妙绝，阳台云雨隔安西。
兴道里前杨柳新，萧娘攀望独伤神。怜侬正好留侬住，若个沄他遭个春。
红颊忍抛妆罢泪，翠蛾常带睡余颦。龙舟风起花如雪，三月扬州梦里春。
城外重湖已合围，双流分月泻青辉。积阴遂见秋风起，行潦休惊海水飞。
袅袅银河低案户，涂涂玉露稍沾衣。季鹰元不营当世，岂为鲈鱼始忆归。
庚寅孟秋月将望，东瀛先生始抱孙。定应滚滚延公相，莫厌频频罄酒樽。
庭桂阶兰随意长，犀钱玉果可胜论。赠诗不愧徐卿子，天上麒麟下紫垣。
故山埋玉几朝昏，何武虽亡美誉存。八帙鹤龄开上寿，两回鸾诰沐殊恩。
政声独步儒兼吏，经学相传子又孙。定有史官增列传，莫缘哀些为销魂。
铃铎无声月在途，背人偷下碧纱幮。杨公岂合留红拂，卫尉终难恋绿珠。
兰火迎归翠羽帐，花枝摇动绣罗襦。从郎白马西归去，得及春风未老无。
山腰台殿倚江清，坐久松涛作雨声。寺古碑文多变灭，塔高铃语半分明。
神游碧落三山动，病阻篮舆五月征。拟待凉秋登绝巘，满川间看白云生。
残腊初春雪满厅，送穷吾亦戒奴星。斋中长物韩檠在，身外浮名汉简青。
老境着人空守岁，年芳入梦喜添丁。翛然瀹茗梅花畔，且置人间醉与醒。
禁籞西来接御堤，碧波芳草泛晴晖。春情不逐林花尽，年事频惊海燕飞。
旧国山川全壮丽，行台珂马岂卑微。宦游未倦心期在，老大无成敢赋归。
长安甲第近何如，却笑承明厌旧庐。小隐漫求三亩宅，芳邻真拟万金居。
客来吴下多留榻，官滞周南且著书。老我荆溪空问舍，过从今已十年馀。
少年词赋拟相如，晓入彤墀夜直庐。谢病屡移江表疏，买田曾卜桂阳居。
莫惊春晚淹行李，想念时危畏简书。闻说苍生占出处，诗成应是倚楼馀。
驿舍离觞送曙晖，宦情乡思两依依。春来天上徵求数，衰病江南故旧稀。
每爱伐桑题素壁，行看视草列黄扉。同心别有临岐赠，剩采芳兰缀客衣。
予告深恩似往年，骖鸾那得羡飞仙。北扉冠佩聊湘浦，中允声名岂辋川。
称寿酒随岩桂发，纪行诗待驿梅传。南归万里缘何事，剪綵携儿拜膝前。
使轺今日遍燕云，西望关山一送君。祠老汾阴空故迹，路经河曲有新闻。
趋朝暂缀金闺籍，代祀新颁玉简文。何处相思诗正剧，数行官柳逗斜曛。
未随尘土翳蓬蒿，晚着幽亭惬所遭。风细暗闻笙籁发，地偏真得斧斤逃。
移根曲阜还同纽，分液中山合作醪。历尽岁寒柯叶在，柴墟松竹与争高。
燎原何事倚春城，谁使炎炎日夜明。上客何功徒烂额，自他有耀独关情。
夏馀烬在畴相合，陈后灰然孰并京。寄语青阳休泄泄，时膏速向晓云行。
双旌摇拂蓟门秋，已觉先声满宋州。甲榜自称前进士，专城人羡古诸侯。
金凫香泻离筵酒，彩鹢光生客路舟。入境为君先送喜，如云嘉谷遍田畴。
南安旧俗思张守，又喜南雄得使君。五岭封疆元不改，三吴人物并能文。
香凝画阁晨听事，风捲朱旗晓看耘。正使勋名照青简，未须违远叹红云。
东村西村姑恶啼，家家麦熟黄云齐。春蚕作茧桑园绿，睡起日斜闻竹鸡。
雨过高田水落沟，瓦桥鱼上柳梢头。梅子青酸盐似雪，樱桃红熟酒如油。
呼雏逐妇总堪怜，时雨时晴各一天。厨割小鲜来海市，菜添新馔出江田。
翠被凭谁携鄂渚，巫山空自说行云。若将花比君颜色，花为东风减十分。
灵和殿柳欲三眠，吹尽东风未著绵。张绪不来肠已断，小楼无赖夕阳前。
越江春水绿如罗，双女祠前发棹歌。大宅北郊横鲍守，野桥南渡接陈婆。
汉苑梅花客兴新，不堪杯酒送征轮。朔庭战马今犹急，南国苍生日转贫。
古道飞霜寒拂剑，长江落月晓催人。凭君为问乘骢使，莫惜春风寄绿蘋。
睡起西林日又曛，嘤嘤啼鸟隔窗闻。吴山越水人千里，杨柳桃花春八分。
千艘飞过石头城，猎猎黄旗发鼓声。中使面前传令急，江南十月进香橙。
三应三呼亘古今，遯庵无此老婆心。痛拳热喝出门去，一听渠侬怨恨深。
四圣千年道久湮，谁从羲画见天真。先生埋骨邙山后，犹有玄虚误世人。
榾柮炉头拥薄绵，嫩寒微雨暮春天。不知诗思能多少，榆叶梨花已满前。
远来物色知交态，老作渔夫亦帝仁。莫道孤高真绝世，平生朋友与君臣。
仙家服食旧通神，不信人间有古人。前夜梦中如借问，纷纷又过几亡秦。
何人画此好头赤，绝胜天厩玉连钱。龙媒散落在何处，苜蓿秋风生暮烟。
此马真从西域来，圉人高鼻复于思。将军新受征南钺，藉尔追风百战才。
故国江山入莫秋，烟波留与后人愁。古今不预兴亡事，只有沧浪独钓舟。
五马南来王气空，石城江水动秋风。客儿岂是忘机者，欲向东林结远公。
梦入梨云路不分，幽香多在定中闻。起来写得横窗影，寄与山中满谷云。
罗含宅前春水生，一柱观头黄鸟鸣。吴船多上荆门路，我欲因之万里行。
春水微生雪乍融，偶然行过御沟东。倚风三弄昭华琯，凭仗飞花莫恼公。
海棠枝上聚么禽，相逐相呼乐意深。偷入太仓时一饱，岂知鸣鹤在东林。
汉家新得蒲梢马，赐与韩嫣大出游。绿树黄鹂忽惊起，金丸飞落殿西头。
越柏画松松露骨，老龙怒拔灵湫立。天池一夜飞霹雳，月落庭空影千尺。
有客清狂倒角巾，江湖未老报恩身。夕阳满地还驱马，秋水连天几问津。
家在中原闻白雁，赋成南浦对青蘋。仙郎共醉金陵酒，不羡风流六代人。
自甘寂寞解朝裾，何似承明厌直庐。谢病早归年不待，避喧真与世常疏。
笔留藩溷因题赋，墨变池塘为学书。参佐廨西芳草遍，时闻人访士衡居。
千里作客非所难，十年相逢怀旧欢。君家兄弟联赵璧，吾辈交游纫楚兰。
五更河渚舟楫迥，六月都门风雨寒。鸰原何许忆回首，季方高步青云端。
聊因多病解朝衣，圣主恩深特赐归。屈指方怜经岁别，伤心竟与此生违。
秋风高冢应临海，春雨空堂自落晖。忽见贤郎增哽咽，语阑唯有泪频挥。
疏竹萧萧晚荐秋，几人朋上小溪楼。星河波淡吴钩冷，兰蕊香生楚簟流。
赤壁又逢秋既望，洞箫谁弄月同舟。欲兼天上人间乐，除是黄州刺史俦。
不向王门作从伶，独横焦尾坐云汀。钟期老去知音少，弹与秋江白鹭听。
淡淡春风作嫩晴，柳条金软未胜莺。何人点破春溪色，载酒来寻白鹭盟。
翠怯春寒叶未高，玲珑石畔托根牢。晓来记得题新句，露湿先生紫兔毫。
云溪一带净无沙，门对青山是我家。两日不来亭子上，东风开过紫藤花。
良辰载酒不虚行，天拔胥山入凤城。簪菊莫嫌乌帽重，佩萸还喜绛囊轻。
长风送雁秋逾净，斜日团鸦晚更晴。自幸登临无老态，漫扶双足放眸明。
墨花香满砚池头，尽说能书老户侯。顾兔分毫迟授管，冷金纸上字双钩。
碧波凉冷雁来天，又报秋风一信传。淅淅绿彫初脆柳，萧萧红谢巳残莲。
飘飏牧竖投村笛，断送渔郎入浦船。多少江湖倦游客，鲈鱼莼菜忆归田。
山绕清溪树绕亭，隔云金磬晓泠泠。道人不管花开落，白乳香中读观经。
山阴十月政秋冬，短鬓萧萧叹尔同。詶对三人俱苜蓿，别离八载总飘蓬。
禹陵突兀名山古，大海苍茫灏气通。鸿雁两行俱旧好，可怜踪迹亦西东。
衰苇败柳尽琅玕，孤客拥裘饱意看。只学袁安真简易，欲寻安道也艰难。
霏霏着树催梅蕊，故故随风绕画栏。若谓撒盐差可拟，似来傲我水晶盘。
同云漠漠风凄凄，雪花如掌高复低。深山似欲过牛目，怒岭遥知绝马蹄。
鸦背渐高栖不稳，雁群屡拆阵难齐。到门开雪今人少，纵令能来扫即迷。
闭门不厌三尺雪，数日阴寒也快晴。乍见玉龙纷夭矫，只疑银海亘纵横。
啁啾鸟鹊声如抃，班驳峰峦画不成。日暮流霞散余绮，明光白锦耀山城。
日车难系一年过，发短心长奈若何。作客自惭游日少，课诗争得似愁多。
江乡漫说蹊桃李，野性惟思纫芰荷。雪色如银那不饮，醉龙无日不高歌。
逼除客子本多情，况复衰迟忧患萦。对酒忽成千里梦，思家真觉一官轻。
先春鸟转频频语，小市人穷蹩蹩行。我亦酸斋无甚事，画灰听爆到三更。
南北蹄轮路几千，江城岁暮雪连绵。不遑将母难忘叹，只似无家也度年。
摩诘仆僮聊自遣，陶公诗酒且颓然。升沉过眼如陈历，明日迎春醉绮筵。
元日逢春春事初，舞倡伐鼓建旄旟。风条巳顺青祗令，灵雨刚先白鹿车。
马上红装摇彩凤，辛盘冰缕荐江鱼。故乡此日豪奢甚，搔首何人奉板舆。
与君灵鹫十年身，我别君留百感新。千里同舟淮角酒，一樽小坐断桥莼。
君家春酿碧于水，此处山茶赤似唇。两志栯情兼有恨，梅花西碛少谁人。
欲凭诗句寄西风，吟到宵深语未工。月色如银庭树冷，一丝和露坠青虫。
封章入奏达宸旒，番戍诸军已获休。倭备暂须勤哨夜，獠乡无复苦防秋。
弓橐甲卷烽烟息，水种泥耘子粒收。从此海南无个事，感君高致尽歌讴。
水国禾生秋雨馀，家家生计在樵渔。短镰刈得干芦荻，乞火船头煮白鱼。
谁开古井驿亭中，百尺曾闻海眼通。六月行人汗如雨，辘轳清响下梧桐。
河防未就竟沉渊，谁识当年令尹贤。惟有春风祠下柳，翠眉长为锁寒烟。
寂寞荒台夕照边，居人犹自说丰年。太平气象何曾减，禾黍芃芃满大田。
残月疏星曙渐分，华鲸乡处隔松云。旅途惊断行人梦，野店鸡声次第闻。
雨歇飞虹影半天，微茫树树接村烟。孤身向晚人争渡，立近沙头语正喧。
岁时奉祠不可违，栋宇辉煌照石矶。三尺甘霖随处是，满城士庶送龙归。
身到山中几十回，山之面目求全开。如今山外看山里，始觉玲珑破碎来。
佳儿作郡树双旌，上国遥传月旦评。三釜琼羞成乐养，九重花诰盼恩荣。
高风愿下陈蕃榻，往事宁夸李愬兵。海寓一家文启运，祇将歌颂答升平。
淮南千里未还家，五十相将鬓欲华。夜雨清尊歌伐木，春风彩笔梦生花。
濠梁胜观宸都壮，汝水晴辉客路赊。矫首天边青鸟使，殷勤有待寄云霞。
不见先生又一年，联翩诗句许谁传。龙文赐诰春天上，蚁酒清樽夜月前。
花馆声迟苍玉佩，芸窗香袭紫茸毡。贤郎归自朝京日，听取南陔奏管弦。
才出都门问路程，此心先已到丰城。豪吟纵饮浑閒事，谁主鹅湖第二盟。
十日春风醉不醒，独骑瘦鹤送君行。一源活水来千里，不尽人间聚散情。
谁教魃女舞金戈，白雪黄云奈尔何。医国医民须大手，却教容易度黄河。
天北天南一鸟通，百年忠孝日初红。古今兄弟知多少，谁似淳公与正公。
相国祠前下马行，望中真是黑松林。林边一曲长流水，照见孤臣万里心。
淡烟疏雨梦初还，自起推篷看远山。渔父不知天早晚，又随鸥鸟过前湾。
惶恐滩名熟几年，今朝也自到滩前。死生未必能惶恐，惶恐微诚未格天。
风劈寒江势两开，茫茫天地此孤桅。舟人莫谩张皇甚，曾在鞋山滚出来。
朔方行尽复炎方，野草閒花色色香。却恐牧斋多净稿，更无人到校书郎。
面崖和尚宁还俗，割鼻佳人岂解淫。老母不须投杼走，曾参别是一曾参。
休对清江叹逝波，且抛簪佩著渔蓑。愁边卮酒欢娱少，老后文章感慨多。
燕子绿芜三月雨，杏花春水一群鹅。聊将白发归来意，总和东风懊恨歌。
山色秋光澹绕斋，雨声虫响互悲哀。清尊怜我攻愁去，白发欺人送老来。
江柳净无余叶在，渚莲迟有一花开。马蹄却忆成皋路，野烧西风满面埃。
秋前秋后十日雨，村北村南千顷麻。晚渚芙蓉轻落片，午前粳稻细含花。
仙翁蜡屐高巾帻，溪女银钗小髻髽。老我不知官府事，水边吟到日西斜。
忆与卢仝共看来，花光月色两徘徊。江村远处长相识，风雨寒时已早开。
霁雪玲珑愁易湿，春冰轻薄笑难裁。江城二月城西路，谁惜柔香满翠苔。
白发慵梳步屟迟，老于田野最相宜。每当酒熟花开日，正值身闲客到时。
雪屋夜灯因妇织，月波秋舫为僧移。而今此乐同谁说，只有乡人马远知。
几日西清昼掩屏，绿尘幽藓遍闲厅。病中事少翻嫌健，醉里愁多只愿醒。
误响閤铃飞夜鹊，偶摊书卷落秋萤。萍踪已办东南别，风雨长更各自听。
白发青瞳寿者身，每逢佳节话咸淳。百年未尽四千日，来岁还周九十春。
迁客无家空望拜，孤臣有表竟谁陈。今朝风雨茅茨底，应对儿孙说远人。
月帔星冠敞翠屏，白腮红颊两眉青。鱼鳞小殿波纹滑，龙尾长旗雨气腥。
巫女沉牛歌宛转，彭郎回马拜娉婷。兰舟愿祝东风便，一夜夷犹过洞庭。
小雨笼阴护晚霞，柳边停棹听啼鸦。湖光已绿皆春草，风信犹寒是杏花。
到处青鞋随蛱蝶，谁家红袖泣琵琶。匆匆客里逢佳节，那得行人鬓不华。
白简朱衣晓漏催，平明春色御门开。不知辇下承恩者，谁从銮舆入楚来。
日中晴色出云端，楚楚精神晔晔冠。路遇故人频告语，承恩新拜广文官。
力辞机柄遂归田，朝野相看意惘然。直节旧尝称宋璟，抗言终不负伊川。
三孤望重台阶正，八座官高棣萼联。相业都归嘉靖诏，他年信史有遗编。
玉宇天高对广寒，清辉照见酒肠宽。神踪要觅三生石，仙药须凭九转丹。
宋璟多应趋宰辅，郑虔祇合老儒官。山川万里秋空阔，好趁西风挟羽翰。
紫泥诏下九重天，曾向榑桑海外宣。使者旌旗轻万里，郎官词赋欲千篇。
归朝已荷君王宠，进职今推近侍贤。应到南京公事简，朝朝清趣在韦编。
尚觉陈蕃道义尊，也从昭代识诸孙。高文大册谁堪比，璞玉浑金未易论。
风雨别离魂正断，冰霜期待意弥敦。太常庭院花多少，更护长松百尺根。
万里长安拱帝居，徵书来是几旬馀。律回小郡星将换，冻极阴崖日渐舒。
美政才应苏弊瘵，高情仍不弃迂疏。民怀敢抵宸思切，可得攀留五马车。
紫诏光临刺史居，列城山水及波馀。百年公论谁终掩，几处流人梦亦舒。
魏阙云深鹓序近，歙州天远雁来疏。九重肯慰东南望，还共渔樵接鹭车。
河上薰风幕府开，承恩人羡得真才。虎牙今肃东西境，豸角威生内外台。
千里回瞻宸极远，一方争候使星来。随车定有翻盆雨，听取欢声出草莱。
邸报传闻喜不胜，于今公道尚分明。云衢逸足嗟淹滞，礼寺清班属老成。
故旧多情光敝里，衰残无路送行旌。遐陬良晤知难再，一曲骊驹百感并。
卿月昭回入紫微，法星迢递别南圻。江波共惜仙帆远，台路争看绣斧归。
松柏晚当冰涧立，鹓鸾春傍禁城飞。江东云树遥相忆，榜下同年太觉稀。
暂缀鹓班马首东，桃花色借锦袍红。鞭挥上苑三眠柳，圭捧深宫半叶桐。
飞盖兔园歌夜雪，鸣珂燕市动春风。汉家金匮资良史，好奏诸儒白虎通。
绿杨堪系五湖舟，袖拂东风上小楼。晴树远浮青嶂出，春江晓带白云流。
古今我爱陶元亮，乡里人称马少游。不负平生一杯酒，相逢花下醉时休。
南风吹断采菱歌，夜雨新添太液波。水殿云廊三十六，不知何处月明多。
兰亭禊事迹空陈，片石犹传定武真。自是宸居贪玩物，不关萧翼解瞒人。
万里长风落树柯，乾坤今日未投戈。空闻海国标铜柱，转见河湟起白波。
是处清霜埋战骨，几人明月听渔歌。天涯憔悴三湘客，独抱遗骚怨薜萝。
春深关塞尚屯兵，万里防胡拱汉京。不为翠华临远道，岂应金甲废深耕。
转输坐见司徒急，经略亲看相国行。莫讶至尊忘北顾，显陵迁附圣人情。
往岁关山亦丧师，犹能不失汉旌旗。可怜虎帐分符日，偏是沙场弃甲时。
白草自长骠骑垒，黄云空压李陵碑。书生无计当戎右，一剑真思报主知。
都护承恩出汉宫，行军使相陛辞同。九边雨露旌旗湿，万乘云烟警跸雄。
蟒服尽颁中帑赐，虎头谁觅贺兰封。朝陵不是瑶池会，按辔真存细柳风。
虏骑临城气益横，共言乘势犯神京。将军便可封秦塞，汉士能无请汉缨。
俺答黄毛不记名，犬羊无赖本轻生。见说胡儿能跃马，自夸得看蔚州城。
南山陡绝石门峪，西岭斜通乱石滩。敢勇近闻堪一战，莫教容易近长安。
井陉荒城日易曛，阜平山下剩黄云。羯奴饮马桑乾水，愁杀关南义勇军。
蓟门千里接云中，虏骑清宵警报同。合阵几窥青海月，鸣鞭争下黑山风。
残冬战士衣仍薄，荒岁孤城廪欲空。南国十年输挽尽，防秋诸将慢论功。
十万鸣弦报吉囊，野心狼子是花当。连姻故自轻中国，分道频看入汉疆。
推毂丈人空肉食，操戈遗孽尚萧墙。不应千羽修文日，岁岁三关有战场。
王喜城边古废丘，金波泉涌夹城流。时危异姓能安汉，事去诸刘独拜侯。
鼙鼓几遭豺虎急，山川曾入犬羊羞。石郎可是无长虑，直割燕云十六州。
威名万里马将军，白首丹心天下闻。辽水旌旗余杀气，泰山松柏已高坟。
条侯自靖军中变，窦宪曾铭塞外勋。独倚凌烟思将略，暮天征雁下寒云。
貔貅十万阵堂堂，自古安危系朔方。东下鼓鼙连碣石，西来亭障是河隍。
分兵久戍劳充国，借箸前筹赖子房。闻道暂留诸部落，拔营今已遁遐荒。
大宁无路援开平，极北孤悬独石城。遥忆先皇亲跃马，长驱绝塞苦提兵。
寒流汩汩交樵径，野戍荒荒列汉旌。千载土人谈往事，伯颜山下有英声。
山人住在天姥阴，忆余曾登天姥岑。云楼雪磴参差起，下控桃源几许深。
将军白马紫金鞯，接鞚联绥御座前。并誇异姓称皇孽，不用长缨系薁犍。
绯衣紫甲入东华，羯鼓铙歌散御花。边士尽骑天厩马，燕姬翻泣五云车。
山后干戈震朔州，君王按剑到边头。二月凯歌班士马，天闲遗却万骅骝。
黄衫白马簇金台，逐客飘飘去不回。莫向猿声堕清泪，铜环椎髻解怜才。
尉陀城外汎云槎，西望峨眉隔水华。若道日南天万里，归心一夜过三巴。
税鹤停鸾去不分，玉箫瑶瑟散春云。日暮天花吹建水，曾孙重拜武夷君。
细葛新裁白氎巾，风尘把赠武陵人。渔樵早晚相携去，五色瑶花好自纫。
万里黄河天汉通，昆崙遥带碧琳宫。青牛已度流沙去，述作虚传河上公。
元是山人白接䍦，云逵赠女莫相疑。便从梦泽穿嵩少，更历襄城问具茨。
柔丛细蹙紫罗纹，历尽冰霜亦自春。更有一般清绝味，嚼来满鼻散芳辛。
手捧纶音出帝州，豫章城外暂维舟。文星高映青山郭，使节光临绿水洲。
徐孺宅前吟吊古，滕王阁上醉寻幽。计程渐近东瓯路，此去分明是昼游。
浮云漠漠拥遥岑，不解为霖空自阴。人事忽看今日改，菊花还作去年簪。
庙堂谁是忧民者，畎亩空怀爱国心。万斛闲愁何处遣，盈尊春酒不辞斟。
壮心一片今犹昔，浮世多岐自町畦。巷伯谩劳伤贝锦，伏波谁与辨文犀。
从来山水知音少，何怪雌雄过眼迷。赖有婵娟天际月，夜深还照小窗西。
我来抚景无穷思，安得长绳系曜灵。白鹭洲空潮自去，乌衣巷古燕还经。
六朝事业浮云尽，千载江山战血腥。圣代乾坤宁谧久，洗兵何用倒沧溟。
谈经曾借白云扉，京国重逢是旧知。衣钵新承天上命，烟霞又动梦中思。
龙降沧海浮杯处，虎伏空林振锡时。此日故山应有兆，庭松朝偃向南枝。
昨夜清霜悴玉芝，士林空仰旧容仪。一襟秋月持衡处，满座春风振铎时。
白首功名归蝶梦，青霄事业付麟儿。玉堂大院题铭在，千古人看有道碑。
一赴瑶池金母宴，海天归路杳无期。菱花尘掩青鸾老，慈竹霜寒彩凤悲。
春色自回芳涧藻，月华空照锦机丝。生平懿行知何在，尽付空山太史碑。
已向清山作隐沦，何随城市问比邻。浮生但觉江湖远，懒性终宜鹿豕驯。
青桂援来还有客，紫芝歌罢更怀人。结庐随处堪栖老，未必桃源是避秦。
绿杨芳草满江皋，春色熹微入敝袍。官罢欲开彭泽径，病馀谁赋广陵涛。
但知遇酒便当醉，堪信无名不待逃。牢落有同吴市卒，空将白雪向人操。
杜门伏枕夏初时，残夏犹然理术芝。日月似私猿鹤侣，溪山不妒柏松姿。
还从逐鹿看人世，或与持螯对酒卮。欲制颓龄惟有菊，秋风应与长东篱。
落日江天起暮飙，烟汀寒色莽萧条。尘心欲向空门尽，世界翻怜苦海飘。
岁月驱人容易过，蒹葭牵梦不知遥。子山旧是哀时客，晚得诗名慰寂寥。
燕台购马重黄金，往事悠悠总陆沉。霄汉久疏鸿雁影，江湖空老薜萝心。
同时客尚青云色，一曲谁操白雪音。天地不孤山水意，与君还拟共瑶琴。
摇落天涯报国身，干将龙气老踰神。若为勋业开麟阁，徒使蛮荒服虎臣。
赤日扣阍谁悟主，清时建节更通津。相逢欲折藑茅赠，握手深怜意气人。
当年司驾近黄扉，苜蓿春深宛马肥。云锦久辞仙阙绶，薜萝空恋故人衣。
月明穗圃应添桂，春满罗浮定长薇。一曲高深千古意，孤琴易奏子期稀。
临岐意绪转纷纷，为恋青山与白云。盛世不闻歌凤德，壮怀何事狎鸥群。
公车此去随流辈，汗竹他年更策勋。一卧沧江惊再出，可能免勒北山文。
氛祲初销议止戈，共将图籍问萧何。山开百雉连云起，地控层峦积翠多。
王气欲通周贡赋，提封不改汉关河。也知制锦风流令，化得人间有绮罗。
鹿门高卧寂无哗，户外青山郭外斜。妇解绣花君解画，玉窗闲坐斗新茶。
塞上风高猎马稀，天山六月雪花飞。闺人不解征人苦，直到隆冬始寄衣。
新芋肥鸡菊正黄，君来定拟醉千觞。田家村巷都相似，须识门前两绿杨。
腊月江村霜雪凝，蓬蒿零落绕垂藤。床头浊酒迎寒尽，屋后高丘候日登。
古岸人喧看野烧，小桥船发打河冰。少年结束将何事，共向东皋赌放鹰。
惊心芳草上河桥，雨后推窗见柳条。厨下从来烟火少，不知寒食是今朝。
未从西蜀按封疆，先谒中都祀太皇。龙虎风雷藏队阵，凤鸾星日著文章。
万年淮土园陵重，千里岷山道路长。恩宠自天随福履，早闻凭轼咏濠梁。
杪秋飞雁过衡阳，又报东篱菊有香。风雨满城催令节，竹松三径傲清霜。
萸觞共饮时方禁，兰火初烧夜正长。共喜韦家经训在，惠连才大亦传芳。
君王龙节耀江湖，从事多才冠楚都。宗庙衣冠唐典礼，祠堂文物汉规模。
高楼綵笔题黄鹤，空谷生刍望白驹。广厦细旃多暇日，好将忠孝翊皇谟。
翡翠帘垂白玉钩，九天阊阖綵云流。圣明思得千人彦，黎庶欣无半点愁。
沧海不波鲸偃伏，甫田多稼鹊喧啾。华夷正值升平运，锡福均沾九五畴。
政肃乌台显令名，冰壶秋水一轮清。绣衣到处群黎化，骢马过时万物荣。
四海风生春霭霭，九霄云静月明明。唐虞盛世逢今日，从此苍生乐太平。
两汉相传道德尊，羽衣凫舄至今存。人间宰相无官府，天上神仙有子孙。
几度乘鸾来帝阙，一朝骑鹤上仙阍。归来龙剑依然在，夜月明来绕故村。
九重宸翰丽天阍，三字穹碑压厚坤。山色不知今古异，地灵惟载帝王尊。
蛟龙绝巘盘亭构，狮象诸天拱寺门。千载钟王誇健笔，敢同羲画与时论。
南北京华一道通，圣皇幸寓大明宫。虎贲外卫威如虎，龙仗前驱队若龙。
天语奉行安众庶，风声振布荡群凶。今逢盛世文明会，四海车书混一同。
小筑回廊傍桂花，玉山灯火暮烟遮。巡廊题罢人初醉，时有琴声杂煮茶。
松栝为门石作林，飞泉百道磴千寻。云中鸡犬无遗响，独有频伽演法音。
溪光岚翠故相媚，细草疏花只自幽。上方月出钟初动，乞食僧归鸟下投。
寒潭捲石一泓深，策杖时时试一临。爱听潺湲随水去，不知落日在松林。
一龛无暑亦无寒，树下溪边任意安。忽捲芦帘见山色，不知忘却旧疑团。
不眈尘俗恋烟霞，谁道山僧别有家。春色十分将八九，杏花开尽又桃花。
不到长干巳十年，风流遥忆使人怜。阑干明月秦淮上，夜半歌声过酒船。
东来步步逆风行，暂借东风半席轻。明月见君成一笑，两峰晴色早相迎。
华岳云台万里情，高秋落日眺秦城。黄河一线通沧海，身在仙人掌上行。
高楼一上思堪哀，水尽山空雁独回。万里关河迷北望，无边风雨入秋来。
故人尺素年年隔，薄暮清砧处处催。徒有寒樽对花发，病怀愁绝共谁开。
古殿巍峨接穹苍，庭蟠嘉树自梁唐。朝钟暮鼓风鸣叶，翥凤飞龙月上廊。
铁干婆娑撑法苑，霜枝峭劲拄禅堂。袈裟重覆思壬午，俯仰乾坤垂荫长。
高馆深杯赋别诗，小窗微雨夜灯时。对床骨肉应怜老，乔木家声更属谁。
绿柳晓分燕赵路，碧梧秋待凤皇枝。乡书有雁还须寄，记取樽前两故知。
括苍云绕缙云都，万簇芙蓉翠色铺。红雨湿飞乌桕薄，碧波晴点鹭痕孤。
登楼有赋依州牧，长揖无门傲酒徒。不识故园他日泪，蘋花还送暗香无。
人日寒多雨意低，冶城春色柳条齐。梅开东阁斜穿槛，潮过西州乱入溪。
天末丰神劳梦寐，壁间丘壑有诗题。碧云回首人千里，巴水东流猿夜啼。
绀殿珠宫结驷行，登台共豁远游情。林花雨霁双峰出，云木凉生一鸟鸣。
禁苑晡烟开树色，秦淮春水长潮声。却因楚使夸云梦，愧作诸生赋帝京。
渺渺寒潮带石矶，潮声山色两相依。阴云翻浪明秋日，霞气蒸林生晚霏。
巴蜀船从巫峡下，荆吴人自海门归。听歌酌酒银河曙，坐见高天一雁飞。
生前曾与结幽期，身后冥交独有师。为挂蒲团思往日，因弹锡杖忆当时。
泪随雪片应难尽，情断风灯总自持。法力护来还不灭，年年慧树长新枝。
湖上轻风拂柳条，美人吹笛向平桥。欲知胥浦潮初退，正是秦淮雪半消。
荒坟邻近鄂王宫，异代孤臣伏腊同。北狩忽闻哀痛诏，中兴多仗保釐功。
百年天地回元气，五夜松杉度烈风。圣主只今恢庙略，玉门闻巳罢和戎。
珠帘寂寞网流尘，舞歇歌残已十春。惟有香魂消不得，至今犹作梦中人。
杏花屋角响春鸠，沉水香残懒下楼。剪得石榴新样子，不教人见玉双钩。
萧萧一径入秋苔，束带时愁长吏催。旅食又看鸿雁至，家书常共荔枝来。
花边小几听禽坐，竹里孤琴候客开。千载赋成伤不遇，白头谁惜董生才。
三月残莺唤客游，秣陵山色满吴钩。青莲自负名家业，玉树常关异代愁。
花外乌衣迷夕照，帆前白鹭隐春流。新诗处处堪乘兴，况得羊何好倡酬。
武夷宫里叶高士，方外同游独老成。秘诀隐文参古学，清辞丽句负时名。
餐霞直上阳崖远，采药归来夜月明。久别邻庵余复古，西风鹤背许相迎。
黄石峰头驻綵旃，蓬蒿三径埽寒烟。他年别梦金闺迥，此日秋声玉树偏。
幸有卿云能捧日，不须杞国浪忧天。山深朋旧相逢少，莫厌城笳触酒筵。
露白枫林菊有华，转从寒水望蒹葭。千秋共会呼嵩礼，九月初回上汉槎。
箧里明珠来照夜，帆前紫气过成霞。江干不是淹留地，到日词头已进麻。
歌罢骊驹日已西，白门回首意含悽。尊前明月孤鸿暮，雪里梅花万树低。
沧海波恬鸥鹭稳，碧梧春老凤凰栖。还丹总就君休问，祇待功成锡命圭。
近来宣府息烽埃，台吉求生款镇台。笑引双椎胡女拜，传呼万帐令公来。
艾年佩鹊宁非早，薇省垂鱼不待推。报与江南春信道，题诗寄处陇梅开。
邸报初翻数叶藤，栋梁今喜楩楠胜。市场春后皆青草，司马秋来在白登。
天下安危真足仗，眼前修短却难凭。最怜投辖相知客，不得随车负此情。
孤帆片月欲交飞，尘土三年不上衣。此意近来难说与，浩歌天际约秋归。
十里黄花半野桥，午云晴鹳两争遥。樵回耳热孤心在，遍踏晴峰按寂寥。
丝丝杨柳绊行舠，尽数鱼龙弄晚涛。南畔一声何物笛，紫薇垣外客星高。
白浪黄流窗满风，薄阴天际傍孤篷。浮生未了青山色，明日孤云又向东。
道路周流已六年，又从名馆借高眠。非无一觉东周梦，黄鹤清风恋远天。
匝地风云空暮色，溥天雷雨自春芽。何人挽得秋香转，猛拍阑干怨露华。
重叠青山足浩观，水深波渺借幽蟠。秋声一夜不得住，摇荡九天孤月寒。
万水千山寄信难，人传高第最能官。两年春雨鸡窗梦，千里秋云雁字寒。
礼遇弦歌须待化，政行鞭朴务从宽。岭南民物今何似，要使穷闾枕席安。
寒炉榾柮坐深更，儿女相嬉恋恋情。婪尾从孩先受酒，胶牙随俗旧传饧。
就床病鹤支春梦，隔屋寒鸡咽曙声。头白家贫书万卷，岁华赢得眼分明。
两过钱塘两谒公，栖霞岭下是幽宫。人空有誓完西夏，树亦无枝受北风。
社稷命危孤立处，君臣身死一和中。我皇迅扫奸权日，似为忠良补旧功。
五百吴程路易通，月明两地恨相同。双鱼岁落空江水，孤雁秋惊半夜风。
故里交游情最洽，老年文字气犹雄。不知多病东山客，可在先生记忆中。
翰藻诗葩墨尚浓，匆匆岁月识题封。床头遗纸无残蠹，砌角哀声有断蛩。
千里燕南来远道，故人江左是同宗。锦囊灯下频披阅，不觉秋襟泪点重。
净侣东邻近往还，迎人老鹤护禅关。临池小阁看如舫，渡水长桥坐对山。
似倚法王裘马气，犹嫌长者布金悭。谁能及第心空比，宝座玲珑芳树间。
去岁招携过小亭，一冬景物可幽情。为寻方外烟霞侣，却值人间月旦评。
笑语移时疑俗态，溪山千古订新盟。自怜野鹤身常瘦，只影凌风天外行。
暮春三月侍邕州，漫说星文似可愁。几见太阴偏犯毕，堪怜洪水正横流。
自嗤捧土难援溺，肯信乘桴好远游。故国不知今底事，观澜谁坐四峰楼。
望六年来大欠强，远心犹自不知量。看花庭院迎风舞，灌药阶除引日长。
松竹入云偏碍日，蒹葭隔水未飘霜。仙翁倘许时过话，唤婢烹鲜仆洗觞。
春渚垂纶日出馀，落花流水溅衣裾。吕公既入非熊兆，犹向沧江忆钓鱼。
失笑自甘成野老，放歌犹复哀王孙。十年兵阻西蜀道，九月霜雨东吴门。
?裂布袍懒适市，萧条茇舍还依村。何缘处处无酒卖，故人数来空与论。
白石先生多逸情，寄来好句如弥明。空江落木秋正下，流水行云日自生。
神人忽张洞庭乐，老将复捷燕山兵。雄深雅健何可得，我一把咏身如轻。
谁传礼乐继前王，庠序昭回草木香。汉道欲昌书再挟，秦灰未冷德先凉。
千年庙貌乾坤大，万古人伦日月长。共喜皋比开讲席，伫看池上集鸾凰。
京华燕集几论文，作宰南行忽离群。鸣佩自应辞圣主，过家喜得拜严君。
金台凫影三秋别，巫峡猿声两岸闻。自古循良多善政，须令黎庶乐耕耘。
一行诏下便遐征，太息天王本圣明。此际亦知言可讳，使君自以去为荣。
浮云落日天涯恨，白鸟沧洲物外情。去去江湖尘满目，不知何处望神京。
秦关迢递南山曲，汉阁嶙峋北极长。扬策耻誇终孺子，上书不学老冯唐。
斗边银汉仙槎影，天上春云昼省香。此去中朝才予列，定知词赋有辉光。
新知握手凤城隅，莫叹春来滞宦途。万里风烟人日过，十年江海客星孤。
汉宫戴胜传王母，蓟北登高愧大夫。曾是旧游行乐处，解貂同醉酒家胡。
踏破秋风跨小驴，黄鹂声断柳潇疏。夭桃带雨三春放，寒菊凌霜九日舒。
白酒留人甘自在，老天生我欲何如。狂歌归去兰亭上，对月犹翻半夜书。
闽广接壤非异土，楚浏握手又同官。秋风君得莼鲈美，末路吾惭蜀道难。
卧石碧霞诗骨冷，归舟明月水花寒。临流忍割今朝别，春树江云两地看。
久讶扁舟不出溪，闻君抱病意悽悽。空山日晚阳乌促，古砌天阴络纬啼。
夜冷谁人同襆被，地偏何处得刀圭。一从消渴文园后，门外蓬蒿与榻齐。
鸡犬声中隐者居，桃花流水绕庭除。芝苓服久容颜古，草莽交深世态疏。
千顷沧江移艇钓，一犁春雨带经锄。有时唤渡过城市，不是脩琴即借书。
白首幽栖只一区，耻将名姓世人呼。读书借得村中社，岁胜看将壁上图。
地僻绝来高士驾，家贫先办县官租。山厨不问炊烟少，犹向桑间饭饿夫。
桑麻鸡犬自成村，溪口云深绝洞门。有客迟回空日暮，不知何路到花源。
愚公徙山逢巨灵，夸父逐日捐其身。两人突出奇怪想，一人得志一人倾。
沧桑谁卜常与变，造物安知假或真。赤轮飞驰五岳峙，乾坤饵我一浮生。
买山而隐乃无钱，富可求乎请执鞭。六载从官仍四壁，八年叨第也三迁。
高张白眼惭时态，细检青箱忆旧毡。夜告自堪苍冥对，天空灵物亦依然。
名藩历典几分忧，大府新开藉壮猷。万里风云劳击楫，十年江海忆同舟。
天回白日纾南顾，手挽黄河会倒流。绝塞当关人易老，怀君更上月中楼。
重过灵岩思渺然，举杯邀月到山巅。浮云聚散知吾意，怪石嵯峨睹别天。
济胜且论尘外事，逢僧聊话口头禅。烟霞寄傲馀今夕，望迥青霄我欲仙。
潇湘逸响水云流，雁阵惊回明月楼。偶然登眺呜幽兴，翻为丝桐搅别愁。
良夜有情应不寐，征途无主为谁留。何年得遂初衣赋，归卧深山鹿豕游。
帘外春阴似去年，异乡寒食倍凄然。梨花香褪空飘雪，杨柳条长不禁烟。
无处追游乘款段，谁家欢笑送秋千。晚来走向东邻媪，乞与青灯照客眠。
飞飞衮衮复扬扬，送尽春归客路傍。雪为有才曾拟咏，风因无力却欺狂。
妆楼晓起萦奁白，水郭晴来满店香。莫向隋堤凝望眼，断烟斜日正迷茫。
蚤向明时赋式微，天香两袖下彤墀。四朝人物归公论，一代才名荷主知。
忧国杜陵心似水，还家陶令鬓如丝。从教老圃秋容好，菊满东篱酒满卮。
天上功名四十春，投簪非为故乡尊。半头白发添公道，满眼青山候主人。
尘事已无前日扰，归装犹是旧时贫。扁舟明过江湖畔，鸥鸟相逢想见亲。
菰城城畔碧氤氲，书著名山海内闻。台上剑悬天目月，枕边帆带具区云。
星回宝塔双标立，地坼银河二水分。夜有青藜传太乙，时来高策重河汾。
为霖尚想蟠龙气，泽雾终多隐豹文。太守风流馀胜迹，上公勋业耀苍旻。
蓬莱近接夔龙会，松桂遥抛鹿豕群。未论东山起安石，且图麟阁答明君。
光阴倾与篆烟消，十八年华似昨朝。久负君恩惭老大，已衰心力叹飘萧。
官闲自可从乡饮，情至因忘对客谣。一笑春红真漫耳，傍人已道色全饶。
水绕城围二万家，市门潮落露寒沙。桥怜白塔吟风叶，路忆新堤卧雨花。
自愧儿童辞邑里，每因朋旧惜年华。他时归卧吴江上，应借沧洲十顷霞。
连娟新月照黄昏，无事知君静掩门。醉里无功应自适，愁来仲孺与谁论。
金鱼定想娇儿觅，鸾镜难忘舞影存。昨夜天风欺独客，青绫吹透不成温。
和林匹马百斤茶，羸小如羊不受挝。内地百年蕃字育，春原一片总云霞。
伤心远地无偿力，失喜当官印有花。好念穷檐残枥下，尚余疮尾啄寒鸦。
秀句修然洗黛红，也应斋閤万情空。只知圆泽缘将尽，不谓芳卿恨尚同。
梦里芙蓉归别殿，海中桃竹寄书筒。相思何限西垣兴，犹记分泉落月中。
披雾蒙烟散晓行，萧萧疋马引双旌。老僧扫榻日当午，笑破机关三两声。
接武贤科著美誉，年来分陕独勤渠。春秋荏苒五旬半，风雨凄其八月初。
廿载守官惟禄俸，平生教子秪诗书。可怜归瘗家山下，流水依然绕故居。
巳巳蒙尘数郭登，驰驱国难有杨弘。如今岂乏熊罴辈，比较元非击搏能。
腐朽如何不自量，化形飞起便悠扬。脐间只有些儿火，月下星前少放光。
花花华华竞采花，蜜房收课作生涯。知他有甚经纶处，也向潮时报两衙。
馋心才说齿生津，风味虽严恐未醇。莫倚调羹全待汝，世间还有皱眉人。
乞福禳灾许几千，分明报应不曾偏。神灵应是嫌铜臭，只问人间要纸钱。
塔顶新晴独自登，画栏高倚十三层。不知眼界高多少，地上行人似冻蝇。
刻木团泥作祸胎，驱牵不动蠢形骸。须臾齑粉渠休恨，教汝偷寒送暖来。
一笑承恩便赐绯，论他当局却全非。平生学得檀公术，打马沿边走似飞。
老夫避兵三泖边，泖水阔绝无人烟。恶风三日天正黑，湿云臭雾相盘旋。
草头飞虫啮人肉，更有青蛇口尤毒。小儿无知恣奔走，我欲近前捉其手。
千里长江雨乍晴，江头灯火夜深明。为报高楼莫吹笛，故园东望不胜情。
郑老形容今已衰，江头相见涕涟洏。自说琴书零落尽，独余吹笛似桓伊。
最忆顾家池水湄，千株苔石坐题诗。如今又是三年别，白发萧萧只怕垂。
夜泊浔阳江上沙，扁舟何处载琵琶。西风不管水流去，依旧满汀开荻花。
芳草晴烟处处迷，画堂应在画桥西。花开记得寻君日，一路香风送马蹄。
誓将寸管侍晨昏，尚有招辞及远魂。门下三千那不愧，几人真感信陵君。
不恨投荒我独先，春风应满塞城边。相将半揖辞冰雪，莫忆寒云壑底眠。
学士行歌绩妇迎，惊回春梦起乡情。解将腰带文犀重，添得空门水月清。
云鬓已随秋雾散，舞衣应逐雨花轻。翻怜冢畔青青草，不及红莲碛上生。
夜寒无那自开扉，天地冥冥静有辉。莫学当年梅子咏，恐他持去织弓衣。
尚书门接古崇冈，信是人间吏隐乡。槛外钟山瞻王气，镜中湖水阅年芳。
两都去就原无系，三尺平反总旧章。闻道民穷轻犯法，愿教刑措佐时康。
将军淮北分符地，正在隋家古汴河。别馆芙蓉飘绣帽，御堤杨柳映雕戈。
强兵戍久通胡语，降虏年深解汉歌。此去看花朝上国，春风天上听鸣珂。
侍郎家范肃于霜，义动幽闺耻未亡。身绝素帏风黯惨，魂随丹旐日苍凉。
祠前岁晚松逾劲，陇上春来草亦香。太史为书佳传在，千年留激懦夫肠。
深沈秘阁殿东头，进退从容岂解忧。自爱伯阳为柱史，谁誇阮瑀在陈留。
熙熙化日如春盎，湛湛恩波似海流。几度金銮曾侍宴，中官传敕醉方休。
云叶银笺雪色铺，龙香墨汁渍金壶。凝霜兔颖犀为管，滴水蟾蜍玉作肤。
挥洒谩誇腾紫凤，退朝不觉坠金乌。还家更约诸仙侣，刻烛联诗兴不孤。
黑发辞家已白头，江湖涉历喜兼忧。子牟眷魏心何切，贾谊浮湘迹尚留。
韫玉底须求价售，操舟宁肯逐波流。高吟且复开怀抱，壮志凌云老未休。
中流失楫惧沦铺，始信千金购一壶。已厌风霜摧羽翮，何由芒刺脱肌肤。
此心自许明如日，舆论谁言黑匪乌。但使操持终不易，圣情垂眷未应孤。
生来志气薄云浮，七尺微躯不自谋。抱戚噬脐应已晚，沉酣濡首亦堪羞。
花间朝露晞春日，霜后陵苕怯素秋。老眼怕垂杨子泪，且须含笑看吴钩。
樗庵旧隐墨池头，心地都无分外忧。西墅每因招鹤去，南湖长为看花留。
诗篇俊丽阴何辈，誉望清高李郭流。莫道老来淹骏足，棱棱逸气岂能休。
右史怀人弄彩毫，华阳秋送白云高。遥知水部开椷处，不独钟山照锦袍。
鸿书摇落度江来，为忆风流许掾才。曾是支公门下客，秋光偏在雨花台。
芦沟桥下水汤汤，客梦俄惊夜色凉。惆怅不堪归路远，月明犹自入空床。
溟濛烟雨湿征轺，滑上汶阳白板桥。晚傍酒家寻旧宿，主人强半尚萧条。
男儿今古几埃尘，漂母祠堂尽日新。肯信王孙容易识，只缘一饭是知人。
四月黄梅落尽时，张公祠畔有遗枝。攀来似带春前色，留此累累尔为谁。
世上贪名不敢亲，贪泉一味百年新。纷纷世道夷齐者，尽向贪泉欲歃人。
贪泉一味少人知，自有诗题世所思。真怪当年吴刺史，顿令千古笑齐夷。
盈盈一水望清辉，似隔银河会合稀。七夕已输牛女约，片心先逐片帆飞。
五月江深似海潮，临流一望暑全销。不知小筑当门水，此日何人过板桥。
亦有渔人出钓矶，江鱼得似海鱼肥。无端忽作张郎想，不到秋风也忆归。
潮入孤村灌小池，新泉正好濯缨时。隔溪应有人来往，五月年年折荔枝。
一段清香蔼禁闱，几枝疏影照寒辉。玉堂不让孤山趣，雪骨冰肌对紫薇。
碧天如水浩无穷，万劫消沈昼夜同。独步鸿濛谁不死，一丸光动紫薇中。
冻合山河骨未摧，重阴先透一阳回。东风独与春光首，商鼎调羹俟子来。
东风何事欲沾巾，犹未全归七尺身。一片昊天头上立，此生长照此心真。
忽闻屐齿惊苍苔，可是渊明归去来。平生此老用不尽，黄金无数寒香开。
湖西风月吴江旧，广德烟花越锦新。不是五弦传太古，梦中谁与出天真。
金精山下漏春光，雪里春回一线阳。谢得梅花清到骨，东风长寿万年香。
青天拾得中秋月，照破阎浮万劫尘。昨夜长风吹不断，清光随著海南人。
风花高下草烟青，春满袁家孝子亭。阿母瑶池香梦杳，綵衣犹隔翠云屏。
四月八日佛诞辰，宝华幢盖纷天人。金盆兰水香馥郁，弱罗争浴梵王身。
我闻紫金光丈六，庄严相好称具足。周遍毗卢亘十方，本然清净何烦浴。
众生心佛等非殊，四大由来非我躯。安得菩提功德水，涤除阴浊现尼珠。
佛说无生亦无灭，洗尘洗体劳分别。乘权应化尽虚空，海水无边月一切。
森森桧柏锦城东，丞相祠堂画栋崇。一羽云霄标赤帜，两朝日月保青宫。
运筹数语茅庐定，创业三分鼎足洪。八阵兵谋谁步武，特来墙下挹清风。
耿耿心悬二月天，烧香告朔礼堂前。只鸡抱恨陈三鼎，杯酒空祈到九泉。
风树不宁云漠漠，陇头一望草芊芊。精神如在羹墙见，何日黄封化蝶钱。
一年容易又经秋，不觉新霜满鬓头。坐竹晚凉风淡淡，临池月印水悠悠。
藤床自拂松花卧，石凳频窥鹿豕游。老去茅窗逢七夕，醉看牛女会绸缪。
惜昔长风驾海槎，何期此日隐山家。黄沙白草凭谁躏，紫电青霜岂自誇。
一匣兵书闲岁月，数杯浊酒趁繁华。冯唐老去休言命，且插寒貂醉晚霞。
吾生七十正齐年，卧雪眠云正有天。已见素心怀绿橘，况逢嘉惠掷红莲。
酒开云液香犹美，果列琼浆味更鲜。但得年年有今日，不妨人道小神仙。
闻君避地客三城，几度登林咏不平。珠海漫游惟洗恨，层楼高眺倍伤情。
盗窥梁上呼儿训，卮匿怀中岂仆惊。但得青毡长物在，鹿门修竹可谈经。
几年不见中秋月，此月今宵分外明。满座金飙撩客思，一尊秋色可人情。
曾闻有约过新筑，堪笑无心践旧盟。不有学玄杨伯子，清光可得挹徐卿。
政出公平万事宜，舆梁兴作适平时。千寻碧浪排云鹢，一鉴虚亭驻马蹄。
海屋鱼龙春化早，江城弦颂夜眠迟。往来络绎如周道，忘却无言造化私。
风马潇潇夜气森，江湖廊庙几关心。太平天子春秋富，衰老孤臣感念深。
词苑滥竽怜往昔，奉常叨禄愧而今。千秋金镜无由上，万岁遥同祝寿音。
玉宇凉生万木森，佩环趋走念同心。风传鼓角朝仪静，云拥旌旗帝座深。
祝寿已闻频似昔，赓歌还羡不如今。独惭下里巴人曲，难并黄钟大吕音。
细细岩风吹桂香，微微江雨送新凉。莫思白发愁千种，且对青山醉一场。
舞袖轻摇秋水静，歌声高入暮云长。良辰美景真须惜，屈指东篱菊又黄。
星占营室动天文，世庙新开自圣君。入贺中丞凌驿雪，送行僚友惜江云。
歌声缓处诗初就，风力柔时酒半醺。待漏寒多不成寐，凤楼霜角几回闻。
官署方欢伴食新，离筵无奈便伤神。三千里外朝天路，四十年来报主身。
殿上咨询瞻日月，淮南歌颂记阳春。工曹造作如星火，休说宽仁旧抚巡。
吟苦偏愁白发催，故人何事又诗来。篱边黄菊花相对，客里清樽酒自开。
南国此时聊遁迹，北扉当道正需才。嗟予潦倒无他望，独立西风想钓台。
重阳细读黄花句，怀抱因君一暂开。杜甫当年已作客，陶潜今日正衔杯。
殊方久废登高兴，青眼谁怜济世才。北望亲闱肠欲断，塞鸿频到少书来。
几年尘土污华簪，归想南庄树影深。廊庙山林元异趣，野云沙鸟是知心。
不嫌邻叟挨肩坐，却恐明公枉驾寻。沈水烟消荻帘捲，绿槐高处一蝉唫。
春来閒上凤台游，极目长江天际流。紫气葱葱笼殿阙，苍烟漠漠羃林丘。
功名谁画麒麟阁，词藻空传鹦鹉洲。且对青山倾绿醑，莫教明月笑人愁。
少宰朝天及早春，群公相饯集江津。九霄宫殿皇都远，千里莺花驿路新。
鳷鹊楼头传刻漏，凤凰池上听丝纶。袖中应有山公启，见说君王访正人。
有客西归载酒从，离杯一掷恨重重。帆飞影尽沧江破，水色遥连若简峰。
脩篁台榭俯通津，幽轧西归别梦频。惆怅倚阑文酒地，月痕还待旧时人。
一榻遥通曲径斜，真人曾此饮烟霞。元田落日无寻处，山杏山桃满树花。
城西卜筑十年馀，藩溷悬毫祇著书。翠竹阴阴迷谷口，有人能认郑公庐。
忽忆逃名旧布衣，烹葵爱客共依依。何当一别将秋暮，菰米莲房水上稀。
清斋高卧梦羲皇，常日摊书与世忘。不为买山钱已散，故将馀咏寄空囊。
手里支藤长过肩，月明扶醉步村前。后生共说先朝事，及见英皇北狩年。
锦衣公子意翩翩，下马人争接玉鞭。昔日青娥今白发，强操檀板向歌筵。
三年丞邑民皆爱，未老辞官兴浩然。流水清山竹林下，清风日日听鸣弦。
白发惟堪供菽水，佳晨还得下鹓鸾。登堂拜母劳公瑾，避地全家愧幼安。
竹径疏烟侵客屦，橘林飞鸟怪儒冠。荒村浊酒君堪醉，莫惜淹留看药栏。
浦口青枫夕照迟，天涯飘泊更何之。船迎张翰因同载，笛遇王猷更一吹。
渔父每从醒客问，海翁今谢白鸥疑。十年已共江潭远，岂傍啼猿怨竹枝。
故人昔共此栖迟，瀑布峰前忆别时。骑省谁能怜国宝，士林今已得山披。
清猿自和斋中磬，野鹿閒窥石上棋。回首白云多出岫，独看秋雁一相思。
步兵厨里一尊深，闻尔还镳喜不禁。使者玉鱼亲走送，故人金马独浮沉。
弹冠意气谁相许，拄杖烟霞尚可寻。醉后莫论烽火事，并州空折白云心。
綵毫东省旧词臣，君到长安万事新。将略直须论騕袅，主恩还待画麒麟。
广陵别后空遗散，碣石年来更几人。同舍翩翩金尽起，燕歌能不念江滨。
汉苑秋风侍綵旄，故人近幸似王褒。千鸿浮弋书来远，匹马长安梦去劳。
河曲浊流通汝海，关门紫气接嵩高。飘飘便可寻仙隐，不为将归感二毛。
招寻相对县西陵，白日玲珑看纳冰。被酒夜归浑似梦，小村时点绩麻灯。
孤舟一出广陵津，十五年来未死身。我自有情如识面，青山宁忆旧游人。
归思无端梦自迷，先生今老小村西。杏花绕屋繁如雪，春雨霏霏山鸟啼。
去年三月初三日，燕已归巢花已开。人事天时多异态，别情春思重相催。
前村后谷应无恙，旧约同游底不来。茅洞风流还可继，善山虽去?山回。
三三九九年年会，旧约犹存事独非。芳草踏青今日是，清樽浮白故人违。
风前燕语闻初嫩，雨后花枝看亦稀。茅洞丈人多不俗，可能无意典春衣。
昔年曾忆此逢君，花满东篱载酒频。今日重来花似旧，悽凉不见种花人。
风满幽轩净晚襟，韦编三绝在追寻。方看龙马分奇偶，又见羲图转古今。
细草初生春径浅，芳花早落夜庭深。画前有易君知否，祇信尧夫最苦心。
杰阁岧峣倚翠微，寒烟衰草正离离。姬封百里馀清卫，禹迹千年只大伾。
涉世谁分薪者梦，忧天徒切杞人悲。凭高北望频翘首，何处彤云是禁闱。
论交却忆廿年时，酒社文坛每共期。荏苒风尘成底事，嵚崎世路几心知。
片轮月色陈蕃榻，八斗才名子建诗。久别与君拚一醉，园亭秋夜酒如池。
晴开高阁敞凌秋，杖策招邀惬胜游。黄菊已深陶令酒，青山重约庾公楼。
殊庥神贶堪陈颂，彦会朋来足唱酬。鸡骨无缘共攀陟，双峰天外独凝眸。
南宫清秩冠诸曹，枫叶兰香振鹭高。仙吏为郎誇誉命，明时典礼藉才髦。
行装珍重携孤鹤，别意慇勤看宝刀。暂借锦窠荣粉署，将开藜阁待挥毫。
梵宫遥望海云边，莲社惟应结净缘。觉树影中持半偈，诃林深处伴枯禅。
独将远意操流水，更倚孤峰听暮蝉。千里共看元度月，几回虚上子猷船。
百遍相过去复来，玄扉更为寿朋开。云閒喜抱林边石，月冷常留楼畔台。
看竹子猷仍看菊，停云元亮不停杯。主人爱客坐常满，把酒餐英日几回。
当暑谁堪共此台，蕙兰开遍酒慵开。祝融晚节翻无赖，阊阖凉风何莫来。
松壑几番回白首，天瓢一泻尽黄埃。早秋正协斯文会，花径重重绣紫苔。
中台月色静娟娟，君理丝桐自不眠。一夜山光回澹薄，半空鸾影下蹁跹。
路经密邑盱蒲坂，道出雍门扣葛天。老梦却寻山水去，觉来琴上已无弦。
山水苍苍万壑秋，沧江淼淼一归舟。梦回烟月无天日，游遍公卿出帝州。
燕颔虎头知有相，孤云野鹤本同流。山僧长揖苕溪去，他日来寻只水头。
若若累累系匪轻，朝冲莫突岂书程。病于好句游三昧，愁仗醇醪破一城。
五岭共谁分野色，九峰时我树风声。都门怅别惭吾子，索酒缄诗独有情。
酒经谈罢又茶经，兴落招提醉易醒。小憩不妨诸念息，重来惟记万松青。
野云弄影倏时散，竹韵可人闲坐听。在处山林无案牍，老当投辖莫劳形。
湖山巾舄我曾经，二十年来梦始醒。召伯甘棠留蔽芾，祭遵樽俎入丹青。
清游笑我扪萝癖，归咏同君驻马听。抚景何嫌须鬓改，等閒天地亦忘形。
此身闲得便成仙，何必菖蒲解引年。冷落春光还默坐，依稀风韵荷新篇。
天恩大赉均黎老，寿域同跻过百年。白鹤山人来未到，野航应怯海涛喧。
四季栽花满石台，寿筵高敞菊争开。洞门久矣无扃钥，诗客何缘靳往回。
据马不须誇矍铄，干时岂合重低徊。亦知天道从人愿，莫惜年年送酒杯。
海外重寻旧钓台，海涛千里一帆开。寰瀛属望勤飞动，鱼鸟相亲易往来。
标格自堪规末俗，羽翰谁敢议纤埃。不知何日停征棹，同赋圭峰陟磴苔。
松关不锁动经旬，雨后松阴爽气新。潇散最堪岩壑辈，风流难借市朝人。
贫于酒舍忧偿债，老入花丛喜见春。三十六回无事日，不知良会苦多晨。
渔家几世住林塘，朝朝暮暮见鸳鸯。芦花雪暗门前路，枫叶红垂屋角霜。
萧萧林籁吹清樾，隐隐青山树如发。烟开一棹度中流，持竿独钓秋江月。
都尉平生志高洁，书画流传两清绝。此图点染出天机，万壑千峰生夕霏。
秋江浪白秋风急，碧树依微空翠湿。北渚沙寒霜雁稀，西岩烟暝归舟集。
山人何如栗里翁，松间石上晚相从。悠然笑别东林去，溪外犹闻精舍钟。
看图不觉幽兴发，满眼秋光动林樾。会须努力尽王事，他年归泛东湖月。
王郎泼墨写错刀，满堂阴森风雨号。坐中宾客皆叹息，一叶一叶秋萧骚。
恍如舟泊潇湘浦，湘娥泣血苍蛟舞。锦瑟无声暮色寒，翠旌缥缈云漫漫。
酒醒推篷月初上，烟消湘水平如掌。此君隔江呼不来，至今令人劳梦想。
先生清白世相传，苦节由来金石坚。世上繁华俱不爱，独与此君同岁年。
素罗束发双髻拖，大红衫子小红靴。并马早出南城路，问人杏花多未多。
南城杏花如锦红，就花索酒醉春风。郎君入儤犹未满，为言归去莫匆匆。
百道仙符下武当，电光随绕读书堂。诗魔惧挟文穷遁，酒圣灵驱疟鬼藏。
墨汁润分瑶草色，篆文清带榔花香。壁琴自此如神助，长觉风霆响洞房。
我昔见之湖上居，当门万朵翠芙蕖。承平公子有故态，文敏外孙多异书。
闲吮彩毫消白日，梦骑黄鹤上清虚。此图定倚吴山阁，醉点南屏春雨余。
颗金螺贝马蹄盐，万井高甍截画檐。比屋弦歌春皞皞，笼街灯火夜厌厌。
风花献媚熏青眼，雪絮飞香点紫髯。记得赋诗滇海上，砚池影蘸碧鸡尖。
胡丁已没四十载，化鹤归来知是非。郭外梅村更地主，笔端松石见天机。
一时好手不可遇，千古赏音如此稀。长忆西湖旧游处，画船清雨白鸥飞。
王维世有竹里馆，青士满庭如植麻。扫蚁断根移客榻，瘗猫分笋过邻家。
琴声响度偏谐律，鹤梦醒馀或煮茶。清晓屡研枝上露，坐看儿子写梅花。
不随红雨画阑春，长趁渔衰起白蘋。晴拂太虚云影乱，暝牵波底月钩新。
漂摇萍叶沉香饵，勾引芦花落醉裀。莫笑扁舟湖海窄，一竿吹尽利名尘。
新染滇波色未乾，毳茸香絮暖成团。行春不湿杏花雨，踏雪可冲梅信寒。
捲雾远来天万里，压风高卧日三竿。客过坐席真温厚，独愧才名亚冷官。
斋居习静昼初长，风暖闲庭薝卜香。日影到窗飞野马，云根采药斸松肪。
年光荏苒闲方觉，学术迂疏老易忘。珍重使君多轸念，遍题书札到山房。
平公卓锡滇海南，出世有如优钵昙。庭前柏树曾手种，堂下玉板容我参。
谈禅直解心即佛，从师独见青出蓝。随身一瓶与一钵，碧山为伴云为庵。
万方入贡列殊珍，复见南来白象驯。璎珞净垂珠露湿，宝鞍高衬锦衣新。
周岐不必誇丹凤，汉苑宁须羡赤麟。圣世屡符祥瑞应，会看龙马出河滨。
大驾宵严出近畿，兹晨遣将讨南夷。金鍪耀日朱旂绕，綵鹢乘风画桨齐。
已见兵威消瘴疠，遥闻黎庶望云霓。从征士卒皆欢跃，应有诗人赋采薇。
拜领金符出玉墀，风云绚綵动征旗。孤城狐鼠归神算，万灶貔貅属指麾。
献捷伫闻驰露布，誓师先见仗天威。凯旋宴飨论功日，清庙长歌出牧诗。
几年踪迹仕途间，此日重过十八滩。怪石槎牙如列戟，湍流迅急似倾盘。
神灵有感能相护，心事无私险自安。遥望九重犹咫尺，秋高应拟泛舟还。
峨峨珠翟翠云稠，堂北高居寿最优。大衍再周重挂一，平壶百刻又添筹。
贤孙及第传金帖，令子悬车尚白头。屈指古今能有几，题诗更祝八千秋。
廛市西头别有天，芋区桃圃近相连。绕城春水鱼浮沼，负郭秋风鹤在山。
书幔影飘荷叶外，酒垆香入稻花边。主人高步瀛洲上，犹自哦诗忆辋川。
大河南北路东西，来往褰帷路不迷。华渚流虹身入觐，池瑭春草句留题。
观风又返轺车鹭，带月应闻野店鸡。衮衮外台登内省，乔迁有待筑沙堤。
渭滨苍翠隔云泉，谁取编排事茗煎。凤阁舍人工创物，秋灵公子巧模前。
火红松叶汤初沸，月白桃花客未眠。饮罢雪香三弄笛，閒中清趣自天全。
平生林下拥皋比，笑看鹓雏集凤池。锦诰已承明主赐，云山还系故园思。
鸿飞碧汉凌尘坌，鹤向青田啄玉芝。老眼静看人世事，夕阳亭外几枰棋。
昨夜东风急雨声，晓逢佳节是清明。篷窗春色柳枝挂，茶灶新烟榆火生。
彩索鞦韆花外稳，画船箫鼓月中鸣。因思往岁朝陵后，兄弟赓酬百韵成。
淮海龙飞入建康，金戈铁马净欃枪。不阶尺土兴如汉，尽革夷风治过唐。
三纪衮衣明日月，万年陵寝肃风霜。小臣瞻拜祠宫外，惟见参天树色苍。
日出东城啼乳乌，檐前乾鹊又相呼。判花公署方投笔，坐草私门又挂弧。
自笑秋瓜生并蒂，休嘲老蚌出双珠。多男且得宽怀抱，未计将来贤与愚。
兰棹翩翩先后行，夜来相失苦相萦。石尤风似知人意，甓社湖边阻客程。
云抹青山螺黛碧，天涵白浪雪花明。篷窗对景堪同乐，况有金陵酒满罂。
州衙深靓绝氛埃，客至园亭次第开。两院树阴当昼合，隔墙莺语送春来。
小桥幽径翻红叶，曲涧鸣泉漾绿苔。别驾行觞欢未毕，还从太守醉霞杯。
故人底事久无书，塞徼天高雁影疏。寂历冰霜惊岁晚，芳菲风日又春初。
几回常见百年内，千里相思一梦馀。却忆旧时诗社客，于今?倡复何如。
曾探山罅汲深清，一曲泉流玉色明。偃蹇虹霓云外影，琤琮环佩月中声。
飞空疑欲成朝雨，漾日从教报晚晴。东接天潢知不远，万年长绕凤凰城。
都城王气接居庸，晴黛氤氲入望浓。峭壁倚云笼翡翠，颠厓过雨出芙蓉。
争奇突起三千尺，设险平凌百二重。北尽龙沙东到海，祗应万里属提封。
琪花入夜舞纤纤，晓日西山万象兼。晃漾不分琼岛路，参差微露玉峰尖。
虚疑冻合芙蓉殿，便觉寒生翡翠帘。何处可人閒拄笏，乾坤一色动遐瞻。
桑乾汹涌到芦沟，分得黄河一派流。波影疑从天上落，曙光应傍月中浮。
千山玉蝀晴初见，五夜银蟾晓未收。人语鸡声迷远近，帝城西畔古桥头。
西风临望极南天，楚客思归倍黯然。云树远连秋浦路，塞鸿初度秣陵烟。
半江明月闻寒笛，荒渚孤灯泊夜船。遥忆长卿词赋好，异乡应得故人怜。
忽忆儿童唱大堤，便携僚友出金闺。清溪绕郭穿鱼市，瘦马寻芳踏燕泥。
酒美得辞花下醉，诗成谩向竹间题。始知游衍来应晚，岸芷汀杨色已齐。
一麾出守别金闺，渭水秦原入马蹄。拔士真成空冀北，怀人从此隔关西。
蒲萄满泛凉州近，鹦鹉群飞陇树齐。肯与交游伤远别，要推惠泽到遗黎。
青郊迤逦接城闉，湖水西来绕御津。锦里豪华纷转日，芳原池馆错围春。
金堆石谷朝专宠，玉浚卢塘帝近亲。三辅选迁元此地，五陵侠贵定何人。
一枝疏淡在银瓶，虚实萧条冷气生。近嗅几回凭小几，贪看数起绕空楹。
支离形影元相得，寂寞心魂转自清。却想前人东阁里，孤花同赏不同情。
古琴宛转作龙形，丝白桐坚各有名。桐出峄山孤干植，丝从天汉七襄成。
何言异质元同调，不是知音岂发声。水绿山空清夜里，如闻别鹤两方情。
一从为别苦无欢，汩汩交游意不存。此道常遭下士笑，将心懒向世人言。
斜阳萍水逢㩦手，深夜兰灯惠讨论。不悟当筵忘肉味，含情相对似穷源。
极目云天间阻脩，怀人日月易悠悠。蓬池静处堪舒啸，梅萼开时每惹愁。
一日相思肠九折，尺书应想见千忧。莫言行鲤难过岭，自有黄河入海流。
握符制远分藩重，露冕临人列郡钦。节下州官多卉服，岁中牧贡有蛮金。
九疑晓望烟如画，八桂冬荣雪满林。铜柱标南犹奉朔，汉家雨露本来深。
义激诸军奋怒肝，蛮腰如草恣薅芟。鲸鲵血变天池水，日色殷红照万山。
宦情牢落澹于秋，归兴萧然一钓舟。雨露难忘天地德，江湖还系庙廊忧。
古来兴废非人力，君子行藏与道谋。满目青山天万里，烟波浩荡没轻鸥。
黄昏古树鸦欲栖，平沙饮马空中嘶。我来城市心悲栖，欲归不归望长堤。
去年送君黄木湾，今年书来在燕山。灞陵古道凭谁醉，易水秋风老客颜。
故国白云情嘿嘿，旧宫禾黍泪潸潸。罗浮夜夜遥相忆，绝壁飞泉忍独攀。
日日持竿江水头，暮烟瓦雀集高楼。石床醉倚藤萝月，桐叶吟当枕箪秋。
一夜池塘今古梦，十年鼙鼓海天愁。乱离踪迹思良友，正欲同君秉烛游。
清朝刁斗寂无闻，一夜横奔豺虎群。边将尽承恩宠贵，死绥惟有李将军。
春寒麦垄尚青柔，胡骑南窥不待秋。幕下健儿多战死，羽书不到禁城头。
大汉年来已厌兵，防胡今更起长城。群臣祇有捐金计，阙下何人为请缨。
大漠风沙直比寒，炊烟未暖据征鞍。古来尽道从军乐，今日方知出塞难。
谁放珠光海上来，金银楼阁划中开。晴云低户妆春树，北斗横空泻露杯。
银鞍金毂簇千门，拾翠遗珠事总繁。醉踏东风闻笑语，空怜春梦去无痕。
东风吹下烛龙烟，帝里河山锦绣妍。天上玉壶春似海，人间弦管夜如年。
永夜焚香侍碧坛，七星高曜紫霄端。徘徊似有真霞降，风露凄凄沆瀣寒。
村南村北走溪声，万壑风吹麦浪晴。山鸟唤人何太急，野花开遍不知名。
英雄回首只归僧，次第征心到几层。烧死杀人三昧火，抛残救世十方灯。
莲花作伴常怜月，贝叶为餐似饮冰。可记绿杨歌舞地，当时打马复飞鹰。
江上潮声日夜流，鸱夷未散霸图收。虎狼敌国英雄恨，麋鹿荒城鬼魅愁。
西子捧心终作祟，越王尝胆始成谋。一人存失兴亡系，楚水吴山尽是秋。
湖山有骨葬重泉，惆怅青衣杳莫旋。偏业复成南渡日，中原无复北归年。
荒凉古寝颓秋雨，零落残碑湿暝烟。武穆坟头春满树，时时箫鼓庙门前。
芙蓉窗户赤阑桥，瀛水蓬山路不遥。唤取仙人千石酒，海棠花底漫吹箫。
欲剪红霞作舞衣，薄云凉雾共霏霏。玉箫吹冷天边月，只待乘鸾子晋归。
黄昏溪上语人稀，零落交游我独悲。有约不来过夜半，谁收松下著残棋。
日高绣栊花影满，流苏不动香云暖。春来欲睡起偏迟，犹自向人嫌夜短。
墙外秋千士女嬉，海棠开傍禁烟时。金笼鹦鹉新调舌，学得回文锦上诗。
长孙年老齿俱无，新妇晨昏事舅姑。考叔君前犹舍肉，老莱亲侧故将雏。
家庭只种忘忧草，林木都栖反哺乌。莫恨无钱奉甘旨，何妨菽水尽欢娱。
庭草何由致此祥，云英今日嫁裴航。风流总是神仙骨，时世都随富贵妆。
百子帐开脂粉气，同心带绾郁金香。尔家翁婿如冰玉，庆拜花前举寿觞。
梅雪轩中雪煮茶，无人知此淡生涯。肩舆迎送劳烦主，比似山阴兴不赊。
莫向春风忆旧游，老年怀抱不禁愁。自来自去堂前燕，相逐相呼树底鸠。
行乐有孤灵运屐，笑谈无复庾公楼。武昌门外多官柳，能有几株今尚留。
暮云离思隔江东，渭北春天树似篷。大药那能消鬓雪，好诗还可愈头风。
星移物换人何在，古往今来事不同。又是谁家楼上笛，夜深吹向月明中。
结子成阴积渐多，春光一去再来无。明朝更欲城南去，自掣金钗付酒胡。
灯下曾观舞丽华，小庭亦复沸筝琶。近来此乐无人解，独有牛家与白家。
歌珠历落本清圆，更遣流泉乱拂弦。好取使君留一顾，故将误曲唱当筵。
帘同夏亶真成陋，床类杨褒亦太寒。不是窈娘容绝世，何妨日日借人看。
翠烟浮垅麦初齐，社树青青独鸟啼。何处相思不相见，木绵花下水门西。
世间何喜复何悲，风雨萧萧过短篱。小睡正酣童子问，公今是梦是醒时。
山堂见月自钩帘，一榻秋光中酒眠。何处博舟来岳下，晚摇山影过湘川。
桃李村村待发蒙，孤芳憔悴不成丛。天涯一寸肠如结，吹断江城晓角风。
溪北溪南踏月游，梅花村落似罗浮。东风夜卷残潮去，留得何郎半日舟。
人日今年又共君，他人交态白头新。开怀一夜梅村酒，时复停杯问故人。
一枕秋横碧玉新，金鳌阁上见嶙峋。使君得此元无用，卖与江门打睡人。
西蜀青山青似眉，连云芳树杜鹃飞。垆头酒熟樱桃过，万里桥西人未归。
春风画舸锦江上，细雨朱樱红树中。买得白鱼剩沽酒，丈人相对倒郫筒。
锦官城外山如画，春雨飞花红满川。人过旧垆还问酒，鱼来丙穴不论钱。
想凤停针刺绣纹，沈沈别殿锁重门。棠梨枝上三更月，雪色冰轮不见痕。
出门无路达天衢，谩拥寒衾咄咄书。岁月又随更漏尽，半生孤愤不能除。
帝所新正尽早朝，万方无乃寸心劳。野人空老江湖表，梦绕钧天日已高。
草堂人日倚吟筇，日出阴消见远峰。但愿八荒春盎盎，尽无争斗即为农。
鳌山月在沧江冷，蛟室潮生贝阙寒。闲却锦囊双凤琯，玉人何许夜漫漫。
落花如海乱西东，绿水青山旧日同。无奈春光轻易晚，不知行路几时通。
竹深野鸟频呼雨，浪滚江豚正转风。苦欲留君休解缆，剪灯联榻话飘蓬。
避地每承先枉问，躬耕无计服勤劬。兵戈南北家千里，风雨蒹葭海一隅。
故旧岂闻真国士，笑谈唯爱老渔夫。烦君为觅蓬莱路，徐福楼船近有无。
轻帆拟向豫章西，忽入新纶下碧溪。岂是桃芳仙可问，只因地僻拙堪栖。
马蹄还认归时路，鸿爪犹存旧日泥。其奈日惭鼯枝短，救时何以慰苍黎。
郁葱佳气蔼云霄，五夜鸣珂邸第朝。春信先凭梅柳度，阳和遍及海天遥。
风翻仙仗腾腾舞，晨啭新莺恰恰娇。楚国每勤明主顾，荡平应始自今朝。
衙斋相对恋年华，爆竹声中吐烛花。未有滴涓酬圣主，只随萍梗浪天涯。
一帘轻卷春风入，两岁将分斗柄斜。生计欲知何处好，故园有地可栽瓜。
坛社同盟自昔时，无端小阮阴追随。天涯踪迹三湘迥，官邸风尘两鬓知。
梁月影横窗外树，江凫梦入阮边池。欲从野老分馀度，共把长竿弄碧漪。
故山撇却忽经年，鸡肋浮名也澹然。客梦不离江尾月，樵歌何处晚村烟。
惜阴勿负三馀力，应世还须万选钱。飞鸟望林思息羽，凭谁长翮又蹁跹。
忽指别期秋又秋，秋声乍觉念悠悠。一缄消息澄江渺，三楚云霞碧汉脩。
圃里荔阴群鸟语，亭前风袅几人游。我心久欲充园长，三尺葵蓑不外求。
交游馨味芝兰霭，鼎水光依紫电横。旅况凭开双眼豁，秋风又挂一帆轻。
翠浮楚岸蒹葭远，凉入蝉音枕簟清。此日骊歌飞白露，来秋引望翥云程。
尘迹依依老弟兄，那堪杯酒话离情。相看冉冉双蓬鬓，共道悠悠一局枰。
风动芙蓉秋色霁，霞明江渚晚帆轻。他宵长笛遥相忆，早向三湘返楚程。
乾坤何处是吾庐，游子天涯苦索居。义济桥头归梦里，武陵溪口客思馀。
黄花香满抛篱落，白露寒侵倚壁疏。牛耳登坛怜旧社，昔年双鬓近何如。
不作寻常戚友看，栖迟数载共纫兰。方因小草湖天隔，又报悲风玉树残。
月夜栖迷何处笛，鸡盟冷落旧时坛。传家赖有麟经在，溟海相将长羽翰。
阴雨飕飕振林木，百兽魂飞草中伏。举首为旗尾作旌，白昼横行谁敢触。
汝虎虽猛何如人，慎勿夜逢李将军。将军射石尚没羽，薄肉浅毛何足数。
怀人诗句绿阴暮，抱膝怡情红树村。木榻渐移当荫石，角巾时倚傍溪门。
松阴晴景湖天迥，沙碛秋光海气吞。白发青山老知己，徘徊吟弄入黄昏。
残日远峰明陆离，别情惆怅风前杯。竹林今古清风在，猿鹤东山首重回。
衫浥岚光先雨润，树酣江气未秋丹。飞流千尺凭阑外，并作萧萧六月寒。
山日冥濛笼野烟，碧桃红杏斗春妍。老夫独负看花约，布被蒙头白昼眠。
金谷妍华空毁垣，国香冰霰自孤根。辋川强项芭蕉伴，共谢东皇费手援。
冻云寒月递昏明，游子踌躇怯远征。身在畏途亲在梦，魂消飞霰打篷声。
远浦长霞弄晚晴，钓丝摇飏拂沧瀛。幽怀自适无谁语，寒日秋波尽意明。
醉翁床乞病翁眠，瘦骨今年减旧年。欹枕更无蕉鹿梦，面屏时学野狐禅。
臈近山梅欲放时，看花无地不相思。愁中乍别怜三月，江上何缘寄一枝。
肝胆自销尘客梦，风云应共故人期。开缄欲语情偏剧，对月长吟水部诗。
高馆华灯夜夜过，竹阴萝月醉颜酡。飞扬竟付尊前发，涕泪翻从别后多。
莫笑酒狂辞入社，虚教谈辨有悬河。只今把剑无聊赖，安得同君和铗歌。
自从诸子各离居，门外蓬蒿掩敝庐。乐饵仅扶皮骨在，世情应共鬓毛疏。
愁肠未理三冬业，空谷宁投片字书。不是感君怜意气，一时同调有谁如。
萟苑风流几弟兄，握中谁更擅连城。淮阴信是无双价，骠骑何惭第五名。
倚马向曾操健笔，挥戈今见夺前旌。昂藏七尺看俱在，与尔同驱万古情。
万里书邮未易传，偶因鸿翼到南天。嵇生懒嫚年逾甚，祗向山林结静缘。
畿南何地不耕桑，水旱相仍入奏章。捧檄知君趋熟道，定多奇策慰壶浆。
偃息衡门岁月过，更开一径在烟萝。八行已悟题书意，且向池亭葺芰荷。
缁尘在在正西风，尊酒谈天强自雄。世上几人知傲吏，敢期姓字动山公。
淅淅窗风欲曙天，篝灯送别泪潺然。可堪玉蕊三春落，何用牛衣八口存。
弹指已偿前世业，拈花应结后生缘。寄言琴瑟悲思夜，莫鼓湘灵第五弦。
百川东注接浮梁，万岭南奔列女墙。俎豆尚尊苏玉局，江山不识贾平章。
追踪悔失云中拇，废寝悲思井上床。慧日塔花光似炬，何人高咏子西堂。
湖上看山日共君，绀楼红树万重春。年来渐少还乡梦，画里犹存望海人。
茅屋数间虚作想，石梁孤杖枉知津。蓬瀛咫尺家何在，一度濡毫一怆神。
木棉花发乳莺初，山驿猩红照露车。酌酒漫通神武刺，载丝谁识大江渔。
石帆归客新春服，甓社明窗旧著书。中道虔州逢小鲍，北堂薪水问何如。
闾阎伏腊荐兰蘅，帘幕冠裳俨若生。座右墨池烟草渌，望中霄汉笔花明。
留心民瘼多遗泽，使气朝端得大名。自是宋贤门户峻，救时卒枉用忠诚。
天末炎云涌怒涛，夜窗欹枕听萧骚。欢腾两岸闻邪许，润洽平原卧桔槔。
酷烈顿祛苛吏势，推移真费长年劳。阳春有脚随车到，馀惠深惭过客叨。
燕台南望欲沾巾，万里青霄一客身。满眼飞云何处岭，数枝新柳异乡春。
才名自愧居人后，岁月那堪到鬓频。情绕家山归未得，年年杯酒负花辰。
少年词赋拟淩云，岭外愁为两地分。明日听猿经古墓，且将双泪吊刘蕡。
迢递关山独送行，炎方望断瘴烟生。伏波古道看铜柱，三尺吴钩箭里鸣。
游子天涯泪湿衣，相逢无奈又相违。倚门白发千山外，觅得丹砂及蚤归。
偶随芳草访禅关，乘兴登临万仞山。黄鸟有情留客醉，白云无恙伴僧閒。
竹篱春暮花犹媚，茶灶烟销鹤自还。不识旧游题咏句，也曾笼入碧纱间。
九仙台阁倚高峰，扶醉登临逸趣浓。东注春波连野绿，北瞻天阙见云红。
林间影落斜阳鸟，楼外声传别寺钟。因待玉人成久坐，不知明月上孤松。
西风将冷入窗纱，旅况无端百感加。万里梦魂惟白发，一年光景又黄花。
此身好类沙头雁，何日当归海上家。不尽乾坤心事在，倚楼吟对夕阳斜。
岸柳汀兰入望幽，西湖佳景称遨游。山高僧住空中寺，水静渔撑镜里舟。
眼隘乾坤今日醉，心悬廊庙古人忧。明朝尘迹匆匆去，惭愧沙头自在鸥。
帝里风光欲暮秋，送君西去路悠悠。黄花随处动吟兴，红叶满林增别愁。
雪案且劳亲册简，云衢终许骋骅骝。临岐杯酒还深嘱，盛世功名在蚤修。
半榻云林冒雨移，小亭幽静病夫宜。韶光倏尔随驹隙，民瘼从来畏茧丝。
尘事不关输老衲，公家未了笑痴儿。旧游回首乡山远，空负梅房在翠微。
楝塘老人塘上游，飒飒西风吹素秋。记得看花三四月，满塘红紫映波流。
玉藕根移玉井高，感君分赠谢君劳。书生见惯秋江色，且向名园问碧桃。
泪尽寒宵泣未穷，束茅燃火候晨钟。春晖寸草天涯梦，白发青裙画里容。
家庙又增新主一，寝堂应撤旧闱重。悔来阊阖陈情晚，不是儒冠解误侬。
积雨偏能感四愁，浊醪真可散千忧。自怜好客过文举，敢望生儿如仲谋。
花坞静看朱槛暮，草堂閒对碧山秋。庵䕡架底黄昏月，且抱青刍学饭牛。
舸屋亲劳柱史登，履痕新破石苔层。疏帘不为看山捲，曲几还留听雨凭。
左传癖成怜晋客，右军书在感唐僧。停杯剧论怀千古，坐对流云思转凝。
春回冬去年如箭，菊白梅黄又碧桃。秦陇暮云牵梦远，楚江寒月弄潮高。
舟车万里怜孤迹，山水平生托醉毫。遥忆石头回建业，古台游凤长新毛。
草堂琴鹤伴孤清，睡足西窗梦不惊。短发未须愁杜甫，浊醪元自识渊明。
青松翠竹盘桓地，北海南山颂祷情。长忆寿筵歌吹里，夜深灯火乱春城。
避俗庞公隐鹿门，鹿城静亦绝尘喧。钓缘水北菰蒲渚，窗俯江南桑柘村。
书蠹字残翻汗简，石鱼铭古刻洼尊。地偏舟楫稀来往，独有烟潮到岸痕。
欲寄寒衣上帝都，连宵裁剪眼模糊。可怜宽窄无人试，泪逐西风洒去途。
韶阳人吏拜旌麾，为政风流记昔时。新佩鱼符称剌史，重来竹马候童儿。
花间露冕春行县，烛里摊书夜坐帷。若见陇头梅发处，因题佳句一相思。
过从未厌客长安，谁道新恩阻旧欢。他日故山还结社，清时荣路且弹冠。
犹怜宝剑横秋水，自许青松耐岁寒。垂老不堪仍远别，送君惟有劝加餐。
岁晏冥鸿忆序归，秋深老桧冒霜肥。居然北郭双蓝舆，对是南山一布衣。
田父酒深能见狎，贵人交浅任相非。柴门促膝藜羹好，不为高阳旧侣稀。
稚子犹能指二王，那知小令更清狂。头颅不傍世人老，骨肉无如昆弟长。
岂为池塘生好句，已胜风雨对匡床。中宵错讶埙篪奏，次第黄庭诵未央。
莼鲈兴动蚤归田，阛阓逍遥讶地仙。鹤算正逢开寿域，鹿鸣犹记共宾筵。
长生宴近端阳节，遗爱歌闻别驾贤。路隔江关空企渴，短章聊复寄勤惓。
凌霜心事许谁知，书付萧萧竹两枝。秘意当年浑未解，丹青千载绘新诗。
江左谁为保障臣，感时临别重敷陈。兰陵大飨千秋祀，越国终全六郡民。
莫倚峻关严虎豹，好图高阁画麒麟。灯前预拟旋归日，联辔莺花二月春。
性为雕虫嗜欲痴，似君骚雅亦吾师。久从江海悬鞭弭，依旧云霄见羽仪。
天外明霞纷彩笔，匣中流水奏清词。青云岂为声施附，不尽登龙意气私。
无论蒲驾与鸾骖，懒出仙庐岁已三。避诏洞今移泖淀，老人星独照东南。
露花历历飞毫彩，霜菊累累韫手谈。何日解韬求辟谷，道衣相访拂烟岚。
帝念先朝有秩宗，班阶流辈尽云从。近传宫保归黄发，遥望天人问赤松。
杨柳青门真祖道，桃花春涨即吴淞。纤尘拌不随清梦，还傍东华五夜钟。
燕雀纷来贺落成，成行花竹表官清。邻家或过墙头酒，山木频啼谷口莺。
雨涨碧溪春浪细，日斜青壁晚霞明。一醒一醉胡然异，怀抱寻常得尽倾。
石作城垣江作池，三分霸业远开基。金陵自王东南气，赤壁中焚百万师。
乍见张昭称贺表，终闻孙皓树降旗。山川寂寞英雄死，有客悲歌吊黍离。
吕梁之水青石矶，中天寒月何霏微。梅花寂寞有谁赋，芳草飘零胡不归。
江海故人忽入梦，英雄白首空沾衣。明朝怀袖有尺素，安得双鸿云际飞。
入城半里无人语，枯木寒鸦几茅宇。萧萧酒肆谁当垆，武清西来断行旅。
县令老羸犹出迎，头上乌纱半尘土。问之不答攒双眉，但诉公私苦复苦。
雨雹飞蝗两伤稼，春来况遭连月雨。绵城之西多草场，中官放马来旁午。
中官占田动阡陌，不出官租地无主。县中里甲死诛求，请看荒坟遍村坞。
群方水旱岁不虚，郡国正奈无仓储。何人建议募输粟，只恐米来民半无。
天子亲耕后亲织，转见民间多菜色。明堂清庙事且迟，一土一木民膏脂。
严宵风静漏声稀，拟列鹓班拜紫微。烟合星坛笼御仗，日辉珠阙晃朝衣。
翠华想像龙文结，清跸依稀凤辇归。明日占云应书瑞，洞霞五色见天机。
蓬莱宫阙到人稀，仙侣重来历翠微。早向璇霄瞻法驾，暂因芝室解朝衣。
地偏渐觉鸾声远，风肃虚疑鹤驭归。相对不嫌清坐久，从来去住本忘机。
典尽红氍白接䍦，雪帆无恙客归迟。弟兄四海都凭梦，杖屦三山未有期。
残月高楼泉冻合，崩云疏槛酒星移。东皇日夜催花使，先许双林蝶子知。
邗水移舟雪色娇，摄山天远倚岧峣。公车仍满三千牍，皓月还明廿四桥。
望入隋堤如结黛，诗投瓜步自看潮。芜城岂让鲍家赋，酾酒江皋客梦遥。
忆别曾看万里图，皖城归雁晓相呼。遥天独写离家梦，歧路谁还合浦珠。
去日大姑山送黛，归时西子镜当湖。隔年杯酒酬今夕，莫问星桥事有无。
入望黄云接小庐，轻绨新典值冬初。客因鸡黍曾投辖，谁信豚蹄故满车。
粳秫渐收供野酝，樵苏不爨荐盘蔬。宅边残菊贫元亮，倘喜新愁兴有馀。
点易窗前晓露浓，琪花瑶石自为供。问奇相过门留辙，觅句初成寺报钟。
一缕茶烟飘瓦雪，半笺蚪字译阶蛩。白云好护看山屐，拟策卢敖绿玉筇。
葭浦初披匹练长，尺书飞自水云乡。含霜缥缈如羲健，带雾纵横似旭狂。
奴隶总能供点染，弟兄元自解文章。秋来春去成离别，只见随风寄一行。
点点江鸥伴席前，西风鸾鹄较依然。月明灯市长三五，酒贳歌楼易十千。
杨氏彩棚围蜡炬，陆郎香魄老花田。雷惊大壑新湫起，疋练吴阊一鉴边。
芳垞烟深细雨霏，花前题字落红稀。三更薄醉故园梦，二月轻寒游子衣。
未必远山凭彩笔，都将流水问金徽。春郊吟屐晴方试，又逐原鸰着处飞。
新垒红楼秪暂依，呢喃小语别春归。已辞翠幕充花使，莫倚珠帘认雪衣。
巷里借栖王氏旧，宫中承宠赵家希。愁风愁雨棠梨节，残月空梁腐草飞。
千里沧波接素秋，偏从豸史得重游。风流词客今何在，霄汉阴云此尚浮。
不断藤萝缘古树，无心鸥鸟下中州。衔杯莫厌青山暮，灯火相看兴转幽。
今朝五十四生辰，久滞浮名此遂真。黄鹤楼头犹是梦，桃花溪上未全贫。
微㳙那补沧溟阔，大造能容老病身。鼓楫中流还自适，菊香飞入酒觥新。
佳辰苦被风和雨，策马前村不可行。十载亲容还梦寐，百年人世几清明。
江乡岁歉犹艰食，农亩春迟未力耕。更有垂杨袅烟雾，柔条万缕似愁萦。
阳回大地春光满，路入丹台眼界宽。千里湖山初弭节，百年心迹一凭栏。
云开石殿星辰迥，雨过江门草树寒。莫讶登临诗笔健，清才元是禁林官。
去岁看花花又谢，风神长忆一年馀。今朝气暖开还早，万缕丝垂色亦如。
猩染绛裙春睡后，晕生丹脸酒腥初。临流顾影须觞咏，莫遣佳人叹索居。
灵根海上移来远，艳质还分定惠馀。紫缕低垂春正绾，清流频照影谁如。
红生笑颊深杯后，粉缀啼痕晓梦初。独有心知远游客，几回题句向茅居。
无端景色名花在，一种芳心万缕馀。独立东风神恍若，不禁风雨泪纷如。
睡魂尚怯开筵处，笑靥微生览镜初。岂为閒情纵诗兴，要扳春意满林居。
书屋忽惊春雨骤，名花真怯晓寒馀。身随流水魂应断，带绾东风力不如。
丽色总非歌舞日，啼痕还忆别离初。春光一瞥仙踪渺，欲向蓬莱更卜居。
佐郡吾乡说老成，催科抚字喜兼行。官迁藩刺新承宠，地列春秋旧著名。
舜井尚闻光烛汉，随珠何羡价连城。凭君卧治摅成绩，汉傅循良此继声。
览镜频看两鬓蓬，山云舒卷此浮踪。禅机已解忘沙鸟，袜线那堪补衮龙。
情剧西堂悬夜榻，梦随双阙听晨钟。翩翩白雁秋光渺，又见前山紫翠重。
大江一个黄金山，大雪漫山变白玉。山中琪树斫作薪，塞破寒寮十万束。
屋中冻衲四大缩，烧之不能温手足。却烧十日化为水，开门一笑春江绿。
十二街头散冶游，满街红紫乱春愁。知时去去留难得，误色空空念罢休。
朝扫尚嫌奴作贱，晚归还有马堪忧。何人早起酬怜惜，孤负新妆倚翠楼。
夕阳无赖小桥西，春事阑珊意亦迷。锦里门前溪好浣，黄陵庙里鸟还啼。
焚追螺甲教香史，煎带牛酥嘱膳㜎。万宝千钿真可惜，归来直欲满筐携。
供送春愁上客眉，乱纷纷地伫多时。拟招绿妾难成些，戏比红儿煞要诗。
临水东风撩短鬓，惹空晴日共游丝。还随蛱蝶追寻去，墙角公然隐半枝。
地接东陵路不赊，冷官生计只篱瓜。閒行似爱凉阴薄，醉笔多随野蔓斜。
名自雅歌传圣代，例分风味与诗家。从今记取宜男祝，贺客来时好荐茶。
细草苍苔石路重，偶从西郭问仙踪。亭如逋叟长留鹤，径似陶潜但有松。
尘世百年能几见，洞门今夜不须封。谢家屐齿应无恙，拟上蓬山第一峰。
感君携赠出南装，别路相看似故乡。诗客品题新定价，野人抟埴旧传方。
茅柴火底春风软，骨董羹中滋味长。秋去冬来几寒暖，且将粗粝送年光。
西曹忽枉恤刑诗，我在閒官亦自疑。正恐灾祥非独致，敢言繁简不同司。
心中自许神明鉴，笔底真看造化移。今日治安还有象，贾生痴泪莫深垂。
昨夜花神出蕊宫，绿云袅袅不禁风。妆成试照池边影，只恐搔头落水中。
三十年前烂漫游，酒筵诗社忆风流。高名殷地来江左，旧业逢人说汴州。
已见王郎为别驾，空传谢脁有芳洲。惠山亭上留题在，露湿寒烟蔓草秋。
楚云荆树拥嵯峨，一棹曾冲万里波。时代不同嗟我晚，江山如此奈人何。
地从割据终全盛，天遣文章为不磨。闻说宦游兼吊古，鹤楼东下水声多。
荆扃棘径俱交加，涧葛胶结兼菰葭。剑歌击角叫急景，车毂过冈经几家。
郊居近稼价减谷，江馆隔期归及瓜。感今激旧更矫顾，关骑惊劫惊孤笳。
退食初回鹓鹭群，小斋诗卷坐斜曛。官閒翰墨翻为累，岁晚江湖又送君。
乡社衣冠犹近古，故家医术更斯文。金山寺里邻僧在，应共孤亭望海云。
病怀愁绪冗难栽，空望单于万里台。月落平沙南雁下，雪残荒戍北花开。
关山远带风尘色，阃幄谁当节制才。胡马不肥春草细，过河消息几时来。
春江沉沉春水满，柳条拂水蒲芽短。鸳鸯睡美不畏人，日色迟迟素沙暖。
百花洲畔覆青坡，第六桥头蘸碧波。凤管龙笙春寂寂，绿阴终日伴渔歌。
拍岸新波泛落红，柳丝撩乱飏晴风。不知馀得春多少，行过溪桥日未中。
梦想春湖拍浪花，兰芬蘅色满津涯。何时买得桥东棹，来借閒鸥一席沙。
老鹤长鸣海日升，珊瑚树长玉崚嶒。楼台十二春无际，人在蓬莱最上层。
老年犹自爱观书，晤语无俦意有馀。鸟雀近人庭日暖，起扶筇竹步徐徐。
如窥如奋寂无声，炯炯双瞳映日晴。猥尔形容千古重，因知天地一毛轻。
健为胎骨人称雅，淡作精神鸟亦惊。堪羡前人留色相，雄心难与画工评。
欲结同心无着处，但将手足伴猗那。扫尘二女浑无语，稳梦三更寂不波。
脂粉懒沾西子色，风流常逐楚天娥。无端一入骚人手，点污贞心奈若何。
冰轮辗破万山扃，千里招呼眼共青。对魄遍将肝胆照，论心不觉鬓毛星。
却怜剑气还看剑，为惜萍踪又结萍。相伴光华浑不厌，醒来犹见影窥棂。
从游函丈为离经，自愧生儿尽景升。信到铜炉无弃物，敢于藜火附传灯。
窗开晓日荔阴浓，几迓薰风竹翠重。笔梦江淹添五彩，文思曼倩足三冬。
十载芸窗作卧龙，三春柳色映桃红。骥逢伯乐群空北，经授康成道已东。
横经彻夜多程石，草阁从人数问奇。满座春风来玉案，一天时雨下莲池。
云龙蓂荚磐交欢，话到分歧去住难。天入渭阳将恋恋，路当乌石水漫漫。
侵阶历历池边雨，结盖亭亭陇上云。抱病山斋频徙倚，不堪鸿雁暂离群。
衡门尽日抱清虚，日午犹翻种树书。从此盆荷开夏日，侬怀惟有葛天如。
石鼎何年勒篆文，烟花大半落苔痕。草堂一入谁为主，诗句何妨改谢墩。
酒能养病怀偏拙，老爱看书目易昏。世事相违成寂寞，不堪惆怅倚柴门。
书抛满箧从儿懒，径隐通衢任客疏。渐老看花成底事，暮云天远独愁予。
鳞鳞玉绽虎溪东，独树香浮野棘丛。姑射仙人今佞佛，欲随莲社领春风。
素影俄飘沧海东，瑶台银阙望来空。云移欲拭寒呵铙，弦紧疑将乍满弓。
醉倚疏屏犹怯喘，梦回孤榻忽生风。清辉未可私怡悦，水竹参差思不穷。
旧篁鞭雨笋才生，疏柳战风梢欲鸣。僮懒翻怜雷鼠迹，归村聊得煮鱼羹。
当阶海鹤驯呼食，近郭山禽狎打更。野屋探泉殊不远，支持红叶办茶铛。
万户氤氲曙色开，九天宫殿肃蓬莱。珂迎北阙春风集，笏抱西山日影来。
周室衣冠瞻洛水，汉家云物望灵台。共传问夜劳当宁，不待鸡鸣管簟催。
绿杨裀草嫩相怜，花暖丝柔入午天。临水莫言无荡桨，游缰权作木兰船。
儿童啯啯街头哗，线断风鸢挂秃槎。好幅深秋新画谱，澹烟疏柳隐寒鸦。
病来一月倦登楼，楼上青山好在不。只恐莲花秋削尽，瘦顽空露小能洲。
壁上枯桐久不弹，青山萧瑟水空澜。欲寻个裹寒空意，只在稀微秋树间。
黑云一缕起潮门，散作淫霖日夜昏。雨掣风掀犹未息，茫茫何处觅山村。
鸣鸠报雨当农急，蟋蟀吟秋听暑迟。郑綮登庸佥侧陋，东施许嫁不嫌?。
当头一棒毒涂鼓，婪尾三台突厥词。饶舌新莺催柳色，从来此曲尽人知。
郑綮骑驴雪故来，无功行树及春栽。沾濡立爱新松色，泠冻回惊早杏开。
密片深当红蕾集，寒声虚带翠蕤回。思君蓑笠沧江上，酒罢番愁去舸催。
春前白雪纷纷至，落地欲消还未消。明日立春应五出，晚来微月尚争飘。
梅花故傍袁安室，柳色潜回郑綮桥。闻道郢人能妙曲，曲成吾品赤鸾箫。
轻薄霏霏远趁人，敢同青帝斗芳春。王恭鹤氅虽鸣玉，郑綮溪桥已作尘。
似絮岂曾窥柳眼，输香空自笑花神。漫誇九陌铺银界，何事袁安彻底贫。
观鱼曾出汉昆明，延访徐徐并马行。莫道霸图无际会，六条真不愧才名。
登台孤笑怀良友，江月于人色转清。坐懒诗篇虚岁月，交深山水识吾生。
光垂露叶疏疏见，寒近星河曲曲明。为爱一樽长对此，风尘物色总浮名。
极目秋山烟雾连，社钟村鼓自堪怜。行藏未梦商岩卜，既隐空存绵上田。
日短风云终一变，家随麋鹿故三迁。藜羹可信狂奴足，高卧何心学草玄。
坐满高台虚月凉，万松风合石楼当。野人卧酒翻荷爵，山鬼缝衣傍荔墙。
李贺凤悲贤者死，郑庄麟泣大夫良。冥冥夜色双鸿远，影落遥天声渐长。
汗漫潘郎赋大游，烟花三月动轻舟。腰缠不控扬州鹤，机息初回海上鸥。
远地芝云劳得梦，高名冠盖定相求。白门见柳如堪折，迟尔沧洲觅钓俦。
闭门坐月月未平，露下高歌银汉横。衣上桂花时自落，池边秋草梦还生。
即看仙犬苍云幻，远度宾鸿紫塞轻。闻说海边招士榻，尚贤今喜得吾兄。
桃树当窗隐小楼，草堂与子坐绸缪。经年一见一回别，为我三杯三日留。
歌舞有人怀绛帐，琴书此去重仙舟。无闻白发惭知己，莫舍诗篇慰远愁。
舟楫春风桃李溪，送君晴日越台西。忍闻求友啼莺合，喜见留人芳草齐。
积学郑玄非句读，传经刘向岂筌蹄。河阳幽事遥相报，门外垂杨几处低。
巾舄飘飘五岳游，庭前双鹊噪无休。桥成闻汝天边返，槎到何因汉上留。
走日定巢欢玉树，喜人传信笑金瓯。归期拟醉东篱下，犹及香风一夜秋。
竟日青山自委蛇，潭光云影静相宜。忽闻雷雨诸峰动，先变秋飔十日吹。
窈谷飞烟来淡薄，奔溪倒影下孤危。欲穷耳目将何际，不尽苍茫是所思。
山盘万岁倚妆楼，异代君王此地游。积翠中天通复道，隔湖倒影入寒流。
月沉舞榭虚环佩，帘卷歌梁近斗牛。惟有彩云长不散，飞来飞去凤城头。
夷门邸第列储胥，十里朱楼夹道居。少府金钱浑欲尽，王孙强半食无鱼。
蓬莱阙下五云飞，桐叶封函出帝畿。汉苑花香随使节，河桥柳色上征衣。
天临玉署恩偏渥，星近银河夜更辉。试向汴京城里望，六街何处不朱扉。
冠盖钱塘雅自雄，青衫憔悴出江东。曾陪谢监观沧海，更向襄王对大风。
荐草功名微禄外，曳裾心事倦游中。怪来枚叔耽梁苑，应为人间眼未工。
锦帆江色静芙蓉，綵服翩翩紫诰重。久为客居怜节换，况堪君别与秋逢。
才名天下知廷硕，人物吴中数士龙。君到周南莫留滞，彤扉琐闼待从容。
香实垂垂带露滋，丹青摹出压阑枝。江南江北花相似，白日看云一赋诗。
盈盈柳色动江皋，手挽长条照锦袍。乱世总怀乡土计，还家宁惮路程劳。
桃花流水心何竞，华顶峰尖首谩搔。窃莫西湖恋光景，槎回南斗滞秋高。
细麦新桃带远林，驱车古道暮烟深。三春倦客江关思，千里浮云海岱阴。
片月几悬清夜梦，尺书欣见故人心。东南倚剑同孤抱，怅望空为梁甫吟。
战胜何须说伯功，江湖风景属诗翁。洞箫吹起山东月，人在澄波万顷中。
楚水云荒过雁声，檐花细雨落芜城。同裳昔日犹侨札，异国人间几弟兄。
梦断衡阳天一握，话残梼杌烛三更。无端翠袖扶残醉，泪湿湘娥未忍倾。
湘波鱼肥溪鱼瘦，木莲花香菉葹臭。母也相怜择婚媾，愿得秉心如白昼。
年垂八百竟如何，终见浮生逐逝波。服御无人传秘诀，道徬高冢谩嵯峨。
桥前潮水细波澜，桥上榕阴六月寒。最恨夜来风月好，閒人多凭石阑干。
小葺楼居抵燕巢，不愁风怒卷重茅。梅含椒萼红将绽，蕉护霜萎绿预包。
坐久渐看炉焰伏，研多微觉墨池坳。幸无奇字连投阁，寂寞吾知免客嘲。
觱栗风高北榭关，卷中丘壑画中山。衰颜向日薰如醉，弱足凌寒冻欲顽。
翻覆炎凉随岁改，凋零花木逐年删。黄麻紫诰非吾志，十赉新同处士颁。
多病惭归旧从班，却从京邸送君还。情知到日都无恙，乐在双亲一笑间。
卷帘新月倚栏风，看到浮云世事空。黄壤几埋青鬓客，丹枝宁上白头翁。
据鞍顾主心徒壮，探笔还人技已穷。何似此间无事坐，细斟春酒摘秋菘。
儒冠挂却白头新，廿载支离笑此身。天上有星称处士，人间无父号穷民。
闲门客少荒三径，绿树阴疏冷四邻。清磬一声香一炷，不知名利为何人。
全袪滓秽长清虚，闻道神仙似我臞。颦丑谩劳西子笑，力绵休学北公愚。
携锄戚石栽松子，乞竹编笼养鹤雏。容膝易安能自审，有人蓬户与桑枢。
踏残花影听松风，过雨高旻坐碧空。病后襟期失马叟，老来勋业祝鸡翁。
笑他荷锸还防死，似我关门底哭穷。世味遍尝无过淡，不将春韭换秋菘。
此中无物却休休，有地先埋悄悄忧。忍事渐看生大瘿，痴人莫想割悬疣。
狂歌一曲张开口，软饱三杯放倒头。欲共刘伶比封爵，新衔乞拜醉乡侯。
故乡一去四回春，此别那禁老泪频。方氏鉴湖曾卜隐，阮家南巷自忘贫。
白头粉绘随长夜，青史才名有故人。最忆酒阑歌板歇，清音无复袅梁尘。
挥戈无力驻残冬，有客孤吟百事慵。砚水破坚余滴沥，笔花开冻任蓬茸。
文心老愧残江锦，诗律人多好叶龙。卒岁优游差自遣，腊醅缸面渐溶溶。
花下挥杯对月邀，千金何处买春宵。桃开旧面还如笑，柳长新眉不用描。
病后三分应重惜，愁中一片忍轻飘。阳春绝调人间少，莫怪花朝变雪朝。
昭陵玉匣去人间，定武皇孙未易攀。留得云仍隆准在，不教惆怅忆龙颜。
附骥曾陪入锁闱，别来春雨几霏霏。相逢又上荆台饮，宾主殷勤尽醉归。
偶向云山纵马蹄，楚城风景遍东西。楼台处处莺花好，尽属黄堂太守题。
自古江陵是壮游，春风三日为君留。岳阳胜概还如旧，只少君诗写上楼。
拂云城郭倚天楼，雄据湖湘第一州。扼险有人居重地，万家春色映江流。
有生踪迹寄沧茫，身著蓑衣住水乡。不识王侯高第宅，片篷高厂午风凉。
生长江湖寄一蓑，扁舟随日钓烟波。得鱼博得瓶中米，明月津头又放歌。
白水茫茫是我家，船头明月照芦花。晚风吹醒江湖梦，挂起纶竿夜煮茶。
迢迢远道上荆门，曾问人家几处村。单骑劝农黄太守，草根犹有马蹄諠。
平湖万顷去帆迟，遥见孤村列戍旗。一塔已无当日箭，三高犹有昔年祠。
风掀急浪飞桥动，霜满高楼画角悲。欲访鸱夷何处是，望中烟树自参差。
岁暮江春忆故园，片云犹隔路三千。长歌作客岂今日，拔剑出门思去年。
古歙春归梅似雪，吴江风静水如天。双亲欲望儿归日，无奈南来有障烟。
万国衣冠拜衮衣，两年元旦负归期。江云朝捲千寻碧，海日晴曛五色旗。
江上雪消春水长，山中寒重早梅迟。莫思乡党常年会，宝剑当酬国士知。
梦中樽酒寿慈亲，梦觉登楼望白云。四海尚闻悲战伐，百年何计树功勋。
眼枯自洒孟宗泪，情裂谁怜李密文。但得寰区归上国，便当万死报明君。
万寿寺前古木森，系舟时复远相寻。诗成不作人间语，琴好谁听世外音。
琪树风生惊夜雨，法坛云静覆春阴。敬亭山色何年别，日暮江东千里心。
亭搆吴山百尺梯，更阑时听海鸡啼。丝桐夜雨清猿梦，杨柳春风送马蹄。
雪涨海门天堑阔，潮回江浦月痕低。登临若问登临句，如此江山如此题。
未拂征衣满面尘，云林何计乞閒身。荒村白日有啼鸟，废屋颓垣无住人。
大地岂应终破碎，普天谁为正君臣。高堂自有二亲在，且向晨昏事盥巾。
移舟暂泊钓鱼矶，一径委蛇入翠微。落日园林鸡犬富，秋风平野稻粱肥。
农翁但道征徭重，啼鸟那知世事非。莫怨栖迟身是客，家山亦有旧柴扉。
年年称寿梅花月，今日凄凉思故扉。堂上有亲垂白发，阶前无我戏斑衣。
浙江秋老人空瘦，回岭风高雁过稀。安得元戎先十乘，洗天风雨早同归。
东风力软落花轻，一曲离歌客未行。载酒满船还载月，坐听啼鸟溧阳城。
绿杨黄鸟试春声，画舫朱帘送客行。醉后不知君别去，醒来犹记溧阳城。
西风冽冽塞云愁，冻合长河水不流。只恐妾颜明日改，单于轻易犯边州。
玉颜一去黄金殿，香骨终埋白草原。千载游魂归不得，至今青冢尚含冤。
昔年冀北公辞我，今日江东我送公。报政岂应如许速，爱君曾有几人同。
山因剪伐材将竭，民为徵求力已穷。谁向九重陈至计，班行瞻望老司空。
玉堂深处不胜寒，彩笔新题映雪看。有约买田来敝里，何时骑马出长安。
闭门自觉宾朋远，倚杖犹称拜起难。海内名山应有数，登临高兴未应阑。
我视尊翁作少年，尔今头角已崭然。读书好破三千卷，时誉应归尺五天。
万里云霄无弱羽，一家衣钵有真传。自来建业由勤苦，莫爱山窗日晏眠。
君为北客向南征，我是南人暂北行。阳鸟欲辞春燕至，那能不起故园情。
吴山苍苍共灯火，潞河悠悠即去途。乍可后期还磊落，莫因远适悲江湖。
晴风浪摇四月麦，宿雨帆轻十幅蒲。南国诗成须早寄，风尘清梦客楼孤。
诗骨缘君苦思何，青铜乞取未降魔。燕山畏落荆人眼，白雪空惭郢士歌。
狂对客应强半减，饮伤春可十分多。上林花鸟从无赖，误惹游尘点故阿。
西山胜处说洪厓，应似环滁面面皆。丹洞云深龙气湿，翠屏风暖鸟声谐。
窗前拄笏花围席，膝上横琴月满怀。遥想当年称寿日，莱衣五色炫庭阶。
万里重阳兴可知，肯从官里负良时。香生野菊浮衣桁，青送寒山入酒卮。
破帽多情还自正，轻舆随步可搜奇。明朝又是苍山约，为问逍遥有几碑。
座上珠玑焕斗文，兰亭风韵已平分。醉能辞醉真惭我，诗到无诗独羡君。
石鼎句联何日约，山瓶酒在几时醺。相思此夜梅花发，月印寒山影半匀。
待腊梅开未尽时，天涯春动可胜思。音书肯信沉鱼雁，占卜频劳测偶奇。
浮世功名飞絮薄，故乡心事短檠知。渔矶远在黄云外，何日歌词唱竹枝。
凭高一望遍遐陬，览胜真宜陟此楼。官里簿书无暇日，檐前鸿雁见初秋。
闾阎习朴居何陋，蛮獠风淳古可俦。坐听弦歌蔼比屋，直从南诏论中州。
客里光阴叹索居，相思何止九秋馀。行看岛屿停云灿，吟对梅窗夜月虚。
共计飞腾同彩凤，肯论五十服绯鱼。新诗易得开怀抱，远寄烦君更几书。
傍岩茅屋数声鸡，石径穿云曙色微。萎草破霜留虎迹，断藤挂月露猿啼。
行冲雁阵诸天近，立瞰层霄万象低。十八盘中为客远，几时归采北山薇。
远水浮烟入戍楼，孤城砧杵动高秋。暂抛尘鞅情偏适，才上云岩境便幽。
野寺晡馀钟报饭，山阳风外笛归牛。儿童应笑痴顽守，尽放名峰脚步头。
日淡长林鸟欲栖，试题名姓觅招提。自怜五马驱驰远，肯讶群僧出迓迟。
溪近水云穿牖户，霜深枫叶拥墙埤。十年紫陌红尘遍，却笑于今说息机。
望望遥峰紫翠深，轻车乘兴此登临。山空佛屋烟常锁，地阒禅房藓日侵。
度壑不妨珠履迹，出岑宁是白云心。袈裟一榻从僧借，暂听青莲洗旧襟。
玉尺金绳哲匠能，岿然吾道炤渊凝。风高奋击江河楫，天霁孤悬日月灯。
吏部文章垂斗极，老成风节峙冈陵。东山勉为苍生起，白社青鞋又岂应。
南国苍烟澹隐林，蒲轮光罨五云深。星辰清切凌霄汉，鱼鸟霏微问陆沉。
九庙有灵馀硕果，五湖无兴寄骚吟。图书寂寞司空署，秋静云涵如水心。
倚伏飞潜愿力能，雍雍凤鸟九霄层。孤臣折槛原无党，众正弹冠赖有朋。
廊庙此时瞻北斗，秦淮久已挂秋罾。萧萧忧国霜花老，莫向寒烟忆笠僧。
烽火西京铁骑秋，莼鲈何事赋三休。云霄重曳尚书履，烟雨能容钓客裘。
醒梦当年怜塞马，勋华随地泛江鸥。明光虚左盐梅席，八座春风遍百州。
亦为数合解风烟，得入名园似辋川。刑鹬而盟范少伯，骑鲸欲去李青莲。
大儒俱出景州道，清论如吟秋水篇。想见山公能启事，竹林尚有驿招贤。
大略都如赤壁船，又为秋夜又坡仙。自关福享门当水，尽著情央月上天。
遣啸入云淆鹤唳，分清与荻美鸥眠。无如诨语痴吟好，喜听人呼作水颠。
侨札推襟非素欢，相逢不奈有云肝。世间几士闻鸡舞，月下孤舟即雉坛。
除是求羊无客到，并将李郭拟仙看。请为文字三更饮，并问鲇鱼曾上竿。
为问卢敖意得不，不逢若士岂成游。是风吹至滕王阁，有月明如庾亮楼。
吟苦惟求迁醋瓮，别难宁使葬糟丘。定无人得知斯乐，明日之齐讯爽鸠。
想当无奈问奇何，亭较玄亭玄又过。竟醉留髡一石酒，都忘入洛五噫歌。
愁予最是秋宵赋，骂世无如春梦婆。宁作尊前双剑影，白虹紫电傲人多。
寰宇天开万历辰，殊方建节借词臣。箕封异代恩光旧，汉诏重熙景命新。
辽海月明秋出塞，鸭江星动夜通津。波平到处惊相讯，为报中朝有圣人。
瑶池会启长生箓，琼海筹添献寿筵。贞史百年刊阃范，儒门两世衍家传。
宜男色借芹宫茂，婺女光分壁曜妍。不用含辛论往事，祇今蔗境日绵绵。
白石溪边自结庐，烟霞明灭上清居。古人已用三冬足，旧友相依万里馀。
叶下绮窗银烛冷，荷翻翠盖水堂虚。烦君远示青囊录，欲报琼瑶愧不如。
似共双星别有因，隔宵乌鹊尚欢填。悬弧紫气依南极，恋阙丹心向北辰。
绛县纪年增甲子，黄庭课日守庚申。迟回退食江湖远，樗散空惭祝大椿。
由来龙性固难驯，出处当年或有因。不信客星侵御座，岂缘狂态忤痴人。
山川冒姓风流远，祠宇标题岁月新。我亦投竿沧海客，登台何处挹芳尘。
东山览胜陟岧峣，历尽天门绝市嚣。敢道居高能小下，似缘心远得神超。
乡关路入梅花近，祇苑经翻贝叶遥。沧海回头今是岸，故园松鹤待谁招。
少年追随今老夫，看花回首忆玄都。一时握手欢如昨，千里同心兴不孤。
酌我紫霞歌白苧，怀君青玉报明珠。百年此会还馀几，九老从今拟画图。
垂柳阴阴绕堤绿，二八婵娟唱新曲。映水荷花眩晚霞，隔岸芙蓉障红玉。
弹丝吹竹当路傍，使君驻马索酒尝。临流卷幔对君语，十二巫山春梦长。
春梦长兮月将落，湖上东风玉跳脱。自矜纤手摘兰芽，红泪双双为君阁。
背人偷整玉搔头，摇荡春情燕子楼。回首可怜歌舞散，彩云零落渚花秋。
北往南来事几多，朱颜绿鬓近如何。得閒且与酒为伴，有兴莫教诗作魔。
不信终南开捷径，自甘砥砺障颓波。赠行草字三千纸，只为深情不博鹅。
相公送客过钱塘，移得苍松数尺长。枝带故山寒雨色，根分新壤茯苓香。
舟中偃盖幢幢势，眼底凌云寂寂芳。归去琴书堂上坐，种来无处不生凉。
逆浪舍舟湖水阔，入林跨马栈桥通。阴厓剩雪一分白，古殿残阳半壁红。
宿愁未许抛衾枕，抱病移居江上村。忙里提携知药饵，闲来点检失琴尊。
南檐爱月先安榻，北牖嫌风即闭轩。且是主人能好客，黄鱼白饭早过门。
说谎定推何太史，相嘲无奈李将军。桃花细雨且归去，江上吹箫弄彩云。
圣德巍巍被万方，遐陬异俗总来王。宠锡骈蕃仍宴劳，远人何幸拜恩光。
天上神仙居有府，海中楼观净无尘。檐甍直捧丹霄日，竹树长含碧苑春。
梦兆麒麟生蕙阁，文裁鸾凤赞枫宸。攸宁实荷周王宠，近市元非晏子真。
闭门长夏听黄鹂，竹下相留晚更宜。玄赏十年怜臭味，高谈一夕见襟期。
青萍竟为何人合，白雪还应和客知。兴剧与君拚酩酊，不妨人唤习家池。
烦嚣何处可披襟，风节亭中散竹阴。地僻本无尘俗气，夜凉先见岁寒心。
风传远笛情何限，月转长梢坐益深。安得题诗更明日，满墙挥翰学来禽。
尔祖榱题旧匾存，遗芳百世在贤孙。心传信有芝兰种，手植都无荆棘根。
九夏风生泉满洞，三更月转石为门。买舟欲觅青田县，鸡犬人家第几村。
避暑携尊自爽然，上方楼阁倚云巅。奔雷骤雨无常态，叠石重岩有别天。
但得长吟消永日，不知残碣是何年。莲香十里真堪采，欲觅湖间载酒船。
自携金鉴入枫宸，柳色莺花处处春。白日高悬将母疏，红尘不染宰官身。
非关心逐尧天远，但可书藏禹穴新。寂寞师门犹万里，更从何处度迷津。
轻舟租舫满江皋，归梦应悬万里劳。别去祇堪遗缟带，穷来偏自恋绨袍。
七哀迁客悲吴土，九辨词人续楚骚。天地故教饶落魄，风尘双眼健吾曹。
负笈从师入粤年，忆归初上汎湖船。乡心已折刀头约，别思仍同海月悬。
倡道久知尊马帐，发硎初自出龙泉。桓谭新论何时就，已自人间授太玄。
名园围近市廛间，酒伴词人日往还。竹里云归团绿影，城头过雨出青山。
开尊兴剧谈锋折，入座凉生茗椀閒。车马向多门外迹，可能容易掩柴关。
问尔浮生近若何，夫君高谊古人过。座中客散黄金尽，镜里愁添白发多。
末路酒杯无去住，忧时谈笑有风波。唯馀数亩柴桑地，日暮题诗挂薜萝。
金天石削引丹梯，使者书从盾鼻题。碑集秦中珠斗灿，笔摇华顶綵云低。
临关小队閒飞檄，寄驿新诗满赫蹄。最忆词人庾开府，风尘何处望函西。
寒露盈盈满道傍，只看浮艳更无香。情知不带飞扬性，谩逐东风上下狂。
两两低飞趁曙晴，闲庭娇唤竹风轻。祇应惯见司空客，解语琵琶别调声。
种日曾锄九月霜，摘来犹带露华凉。一奁饷我真禅味，烹出天花满座香。
水上楼台壮巨京，遥看真在镜中行。金屏自倚孺人瑟，玉柱谁传叔夏筝。
榆荚纷飞那有态，蒲芽难绾若为情。竹林精舍无多事，一树梨花月满城。
是处春风转物华，总难装点澹生涯。衰颜被酒融融煖，病眼摊书款款斜。
笔格银钩残薤叶，砚台铜滴旧虾蟆。数茎阶下忘忧草，燕子天长也见花。
清秋哀角动千峰，蛮瘴迎飙淡不浓。雄镇偶逢严仆射，扁舟谁况郭林宗。
笔间风雨啼山鬼，橘里乾坤御草龙。野客岂堪追逸赏，江樊遥负木芙蓉。
每夜钩帘起看星，六符耿耿泰阶平。道人何独耽风月，不我相群攫利名。
琢句春生池草梦，翻经时动海潮生。闲忙有分知谁并，惭愧无依记别情。
先生见放事何如，薪视椅桐梁栋樗。忍使清心蒙浊垢，宁将忠骨葬江鱼。
西风楚国情无限，落日沧浪恨有馀。我拜遗祠千古下，摩挲石刻倍欷歔。
非熊非虎亦非罴，头角生成藉坎离。不向草茅誇气象，直须廊庙著威仪。
昂昂饱历风霜苦，默默多承雨露滋。寄语飞飞诸燕雀，好来相伴莫相疑。
前日曾留坚密轩，煮茶话旧夜无眠。此来重访山中客，再说三生石上缘。
白鹤刷翎苔点雪，苍麋砺角竹分烟。何由顿谢尘纷事，也买蒲团学坐禅。
辋川清致贪看竹，湖上林公好咏梅。问我寒窗何所事，关闽濂洛意徘徊。
路达龟峰本不遐，汎舟反复傍溪涯。如何吃尽多劳扰，只为源头一步差。
不道吾心识未真，妄将指点误傍人。惕然到此方知省，敦复真能胜似频。
汝能耿介全天性，竟日凄凉感慨深。始识先王真礼意，男儿安敢负斯心。
万理具涵方寸内，只从此处作经纶。要知希圣无他法，去尽私心德自纯。
一夜风霜万木枯，岁寒惟见老松孤。秦皇不识清高操，强欲烦君作大夫。
绿树阴中日正长，黑甜人世在羲皇。有朋时共谈今古，漫说伊周治世方。
几年衰病卧林泉，势迫形驱苦自怜。白屋想应无孺子，琴堂有榻任高悬。
春日载阳贫病减，抠衣直访郑公乡。几年不带看花眼，始向东风识海棠。
卧病归舟越水浔，谁将风教振当今。幼儿只喜归家好，那识若翁忧世心。
丰年呈瑞看秾纤，举手寒威入袖严。不独铺云能作海，果然扫土便成盐。
凤池学士冰山倚，貂帽郎官狗尾檐。乘与东坡舒望眼，惊看马耳没双尖。
开口谁怜望哺鸦，出门我叹鹧鸪车。折腰已瘁陶潜柳，强项空开董令花。
行客扮成琼岛客，贫家装就玉堂家。乾坤一变谁支拄，垂老看予瘦骨叉。
如今咄咄要书空，门外终南隔万重。自笑秦游真怪事，区区一饭缚元龙。
鸾啼花乱好良辰，客里东风日日新。春色醉人无远近，不知今是异乡身。
峡口猿啼与鸟啼，白云终日护希夷。如今驴背无由堕，正是先生熟睡时。
五宿出山心未出，回头步步觉凄其。华山天外真如立，望我孤吟道上时。
恨无佳句酬山色，幸有馀钱买蹇驴。缓望缓吟因缓骑，痛鞭恶杀是驴夫。
高似削成标突兀，奇于隐处露精神。山中上下回环看，始识三峰面目真。
清晨趱路我停骖，烟景佳时眼便贪。两岸青山回洛水，风帆树里认江南。
野桥村路雨初晴，满袖凉风马足轻。松下几年淹宦况，山中九日动诗情。
逢时又见黄花发，感事俄惊白发生。且喜囊中无长物，只留琴剑伴回程。
与客携壶夜泛舟，水光不动月光浮。洞箫吹彻湖山静，应似坡仙赤壁游。
水阔天寒雪正飞，渔翁犹在水之湄。凭谁画出溪头景，蓑笠孤舟独钓时。
为爱群山列翠屏，竹门终日不曾扃。溪风吹却白云去，添得他山一抹青。
经年旅食红尘市，压座笙歌喧醉耳。山林清梦竟荒迷，眼底诗人能有几。
朔风吹寒澄宿雾，闻道西湖梅半吐。共君漂泊在天涯，却叹流年暗中度。
疏花冷蕊回阳春，清波淡月传花神。君命得句更奇绝，对花如对冰玉人。
老我见梅心愈醒，曾向湖边弄香影。不愁雪后白模糊，再约孤山访和靖。
功名老去念头轻，尽日看山眼倍明。甚欲买田为隐计，囊空未办孔方兄。
渺渺平湖荡日光，渔烟起处隔沧浪。登楼有客看秋霁，杨柳风多满袖凉。
松林曙色未全分，半入青山半入云。落叶钟声何处寺，行人疑在梦中闻。
满目烽烟万国秋，江山何处可追游。吴淞水落鲈鱼美，风雨归来一钓舟。
野水芙渠绕鹤汀，画桥杨柳挂鱼罾。秋风携手青溪曲，竹杖荷衣一个僧。
卧病江乡世事非，门前车马客来稀。相逢不解蒙庄笑，犹悼芳容泪满衣。
建节当年入汉京，离筵子夜总新声。扁州再接清河使，一曲那传白帝城。
百二十年如待今，帝诒王举道宏深。珍奇大轸国中物，神武滹沱河上心。
束赋顺时推薄壮，汜书教世当良金。宋唐直作寻常事，绫馅罗封义已淫。
苜蓿斋中一病身，井桐叶坠报萧晨。枉期车马携尊酒，虚负烟霞笑角巾。
谢客能寻开社事，远公还待折腰人。秋风九曲西池约，为扫隋家辇路尘。
西望湟溪欲溯源，寿星光烛太微垣。赋归蚤去称彭泽，投老遗安似鹿门。
静福山开藏剑石，昌黎台傍读书园。伏生经学曾同授，黄发庞眉道更尊。
旷浦澄天湿晓烟，智人乐钓稳沙前。蓑轻雨霁云收谷，钓掷纶枢水映船。
举棹欲归江月上，挂帆已近暮霞边。汀芦处处飞萤火，照彻渔村饮不眠。
群羊朝牧遍山坡，松下常吟乐道歌。土鼓抱时山鬼听，石泉濯处涧鸥和。
金华谁识仙机密，兰渚何知道术多。岁久市中终得信，叱羊洞口白云过。
晨驾旌旄列队行，龙旗遥映凤城明。护霜云外天颜碧，笼水烟边山色青。
新岁野郊春气霭，今朝村市晓晴生。鞠躬稽首参天处，四海讴歌贺太平。
阳舒阴畅泽盈流，不卜应当大有秋。春雨花红林木盛，晓晴岩紫气岚浮。
江皋钓艇蓑翁乐，云谷山人鹤仗悠。麦已蟠科烟禁日，呢喃燕语祝皇猷。
崔嵬万怪玉笼葱，叆叇云浓雨碧松。千古钟灵佳气盛，几年淮秀瑞光明。
倚天绝壁参银汉，拔地穹崖搆梵宫。时向望中闲极目，神机造化正鸿濛。
仰目巍峰柱上穹，千岩万壑尽玲珑。玄猿啸月丹崖侧，紫燕摩天碧汉中。
樵牧往来云树里，牛羊归去雾烟东。山中人物常歌道，岁岁年年莽苍翁。
昔人奉命驾兵船，为国精忠突晓烟。令出三军凭战鼓，呼来万马仗龙泉。
相加若肯存生意，比并何须用著鞭。必定清尘要服外，收功应达九重天。
恒岳巍峨神所都，肇禋灵贶喜潜孚。九重正切桑林祷，一雨先回麦陇苏。
生意骎骎盈海宇，驩声蔼蔼遍农夫。有秋总已资玄祐，却叹乾封是矫诬。
雨晴江路少尘沙，有客寻春到水涯。风细游丝低著草，日斜归鸟乱穿花。
青山几处无新冢，乔木何人是故家。倩得盘游春髻子，东风日日好将车。
春王蓟北六街灯，雪里看花到处明。紫陌冠裳忙带月，禁城钟鼓彻吹笙。
鹓行仙仗堪谁侣，凤诏词坛许共盟。见说忧时勤顾问，草茆何以答弓旌。
皇州雪霁云霄近，紫气朝来日夕佳。明月辉辉天际夜，孤臣漠漠客中怀。
烽烟渐报销多垒，干羽凭将舞两阶。沉醉火城箫管彻，断肠春色洛阳街。
步蹴金銮应早朝，侧身咫尺近云霄。一时鹭序随仙仗，日辟龙光宴蓼萧。
桃荐瑛盘明月映，烟清香篆协风飘。太原捷兆澶渊地，南北边烽午日销。
鹜黍芳晨自昔年，何来燕锡御楼前。光分圣藻依香辇，喜借天颜溢酒筵。
雉尾云深开蜀扇，凤仪风动入虞弦。欢声共效南山祝，胜事堪凭国史传。
帝里乡云拥去旌，官桥琼树接班荆。还家客梦今堪惬，经国臣劳旧有名。
野驿析箠忘计日，金城留策绝呼庚。相逢浪说忧边饷，为道狼烟已渐平。
徵输繁苦赐閒归，仙仗朝辞意未违。昼漏香烟随远骑，春明雨露滴初衣。
封题入梦悬倾藿，屯戍关情忆采薇。栗里不知休沐罢，西畴农计尚依依。
相怜何必叹沉沦，小酌扳留臭味真。于我正宜宽礼数，如君岂合老风尘。
自矜藏酒能供客，更喜移花解傍人。忽尔酩酊翻可爱，当筵起舞倒乌巾。
粤江三醉故人觞，立马关前一望乡。袅缀白云千垒石，飘零孤剑万家霜。
别来痴岂谙时事，老去歌堪傍酒狂。无赖征鸿飞欲尽，那能相忆不沾裳。
半分吟席对韩侯，行遍吴山更楚丘。清影袭人连夜月，放怀忘我在江鸥。
孤琴本是朱弦调，湖水仍分阆苑流。何处高峰凭人望，白云千仞锁金牛。
春描叠障千年画，人共长溪几日船。村酒细倾留夜月，物情高论坐青天。
钓鱼碧渚真随手，拾笋疏林不费钱。他日都门携手处，好将诗句话今年。
南金声价未全收，时向郊原一散愁。嘒嘒暮蝉吟木末，阴阴寒窦下泉流。
芙蓉江畔花将老，竹叶尊前鬓易秋。不是王孙逐芳草，亦从寥落对沧洲。
清秋中宿一维舟，山月孤悬最上头。万里行踪江上寄，十年清梦日边留。
衡阳过雁随云尽，峡里啼猿对岸愁。尺素有怀何处去，定随双鲤到中洲。
节使朱旗镇粤年，巍楼高矗入苍烟。龙蟠胜概归窗里，羊石仙踪在几前。
千载霸图楼殿改，三城甲第鼓钟传。芊绵树色连荆楚，纵目登临自渺然。
此夜山杯谁与传，十年高咏落寒毡。天长不见送书雁，河合难通到郭船。
白阁独吟诗太苦，寒宵惜别梦相牵。香车宝马金吾勺，谩道都城春可怜。
都门三月柳飞花，把酒相看日未斜。充贡已看先得意，承恩仍喜蚤还家。
轻风细浪征帆稳，芳草长亭客路赊。君去故园春尚好，令人归思满天涯。
紫殿西头梦不成，为逢夷逸转难平。乾坤百计徒心赤，今古何人最眼明。
碧海鲸鲵浑欲舞，中原麟凤太无情。愁来忽到长干塔，独立苍茫看晚晴。
白玉楼中长吉去，芙蓉城里石郎归。煌煌柱国平生念，看到诸孙内外微。
论文作赋与吟诗，还忆当年游泮时。一任京华今皓首，何如萧散在东篱。
江边修竹绕云林，三径翛翛翠色深。何日归来寻旧隐，看云坐石话同心。
晚过小邑暂徘徊，归友相邀醉一杯。高枕西风随棹去，不知明月上船来。
人日晴明谷日阴，天时人事苦相寻。停车兀作荒城月，一夜寒飙思莫禁。
白雁联翩起朔方，云烟万里更微茫。体轻似怯金河冷，声急翻愁玉塞长。
阵过中宵迷月色，影流平渚乱波光。那堪早信横秋度，摇落蒹葭夜夜霜。
云簇千官护曲台，铜龙银汉影昭回。光生绛蜡分霄雪，律转青旻度管灰。
鳌禁斋居严陟降，瑶坛礼洽庆趋陪。报成欲献甘泉赋，掞藻惭非汉世才。
东风轻拂禁城西，二月黄鹂羽正齐。静听娇歌流玉树，虚疑仙吹绕金堤。
间关巧度千门晓，断续遥看尽日啼。知是上林回淑气，春声如隔碧云低。
平芜水没大河秋，蟾影微茫却倒流。有客独移牛渚棹，何人重上武昌楼。
镜中鱼鸟潆波色，笛里关山怨浪游。最是嫦娥仙阙冷，灵风金粟正飕飕。
金风吹日落平波，五两征帆阵阵过。鹢浪水云青舫远，乌啼杨柳白门多。
孤灯隔岸侵渔火，清角寒江杂戍歌。对此天涯肠欲断，不堪归路日蹉跎。
衣冠出饯晓匆匆，白雪纷纷洒应空。皓素明姿偏敌日，轻盈弱舞不因风。
裛尘故为迎新隼，飞片犹如点旧骢。独把瑶华当别赠，清辉莹质与君同。
玉馆琼台接紫微，长安甲第有光辉。夜夜锦灯车马散，平阳歌舞月中归。
蓟门桑叶落滹沱，代北浮云鸿雁多。莫向云中传尺素，空将明月对嚬蛾。
六琯飞灰日欲昏，五羊长揖大将军。金戈旧著宁波烈，铜柱新标碣石勋。
海畔捧泥封雉堞，阵前吹剑吐龙文。谈时好煮青梅酒，天下英雄共使君。
重阳丛菊雨中开，篱下行吟日几回。老圃秋香人独醉，夕山佳气鸟飞来。
登高旧许君能赋，斗健应偕客举杯。闻道南阳泉石好，何时载酒更徘徊。
客边今雨坐谁同，㒔倚秋轩咏晚风。池镜浅涵云影白，檐绅低映菊花红。
更筹乱耳凭鸡报，霜信侵衣有雁通。偪侧最怜南北巷，闷怀全露短笺中。
讲殿今年此日开，小阍宣唤众官来。春衣冒雨何须惜，旱陇祈天正可哀。
云护綵屏龙蜿蟺，风萦香鼎鹤毰毸。微臣一字曾无补，也向官筵醉饱回。
拂衣还入海鸥群，野趣傍人未许分。霜后疏篱开晚菊，雨馀深洞驻閒云。
新篘白酒时时醉，别院清香细细焚。老眼天留看胜事，芝兰庭下蔼奇芬。
凭探箬笼出先春，敲臼仍呼隔竹人。火拟丹烧分进退，泉将符调别新陈。
对花任杀风前景，当药能醒醉后神。客至莫愁疲捧盌，生平清味最相亲。
青年美誉动班行，蚤出郎曹绾郡章。柳拂熊车春问俗，帘垂燕寝昼凝香。
诛求最缓豳农苦，抚字谁知汉吏良。极目秋空鸿雁度，天书早晚即徵黄。
城南归路踏平芜，望入明山兴不孤。篱菊开迟应待玉，沙鸥睡稳亦忘吾。
风流可续睢阳会，烟景谁争贺鉴湖。圣主恩深廊庙远，先忧一念未应无。
老人星见塞鸿来，万里澄明寿域开。望阙礼成天正晓，通家情重句还裁。
清香近起团团树，晚福真宜滟滟杯。心远地偏今是在，要知陶令是仙才。
百年簪绂几英豪，肥遁丘园也自高。瓜地雨馀延蔓远，橘林秋半著枝牢。
佳辰快睹群贤集，令德何惭大手褒。勉续南山歌万寿，仰高长得慰儿曹。
忆昔金钱并卜欢，称心灯火烛长安。炉香欲散尚书省，环佩先归太乙坛。
十载酒杯諠五夜，九衢游马阅千官。蓬飞转合今同此，月满梁园却自看。
翠釜黄封劳外臣，关门乘传遣词人。燕支拜舞君王赐，一曲琵琶绝塞春。
三休亭上狎樵渔，爱子持觞问起居。不似东山输别墅，愿从黄石授兵书。
单于内属已销兵，瀚海天山夜不惊。玉节尽驱龙种至，大宛何必堕重城。
马上微吟更击鲜，齐州回望入青烟。綵毫奏技明光日，不羡封侯到酒泉。
貂裘日贳酒垆家，夜半笼灯上日华。马湩金杯休醉客，春风思对五陵花。
春山隐隐澹脩眉，绰约丰姿映雪肌。声度曲中杨柳恨，行移月下牡丹枝。
绝怜公子频中酒，况复萧娘最爱诗。别后惊魂殊不定，可堪连夕雨丝丝。
归来三径未全荒，拂拭重开旧草堂。棐几净揩明似镜，砚池新浴灿生光。
客来亲戚情多悦，老去诗篇意不忘。莫道归迟迟亦好，犹胜终老滞他乡。
偶然避世住青山，不道移家便不还。却怪渔郎太多事，又传图画到人间。
高僧住畔有方池，片片慈云映碧漪。长日诵经临水坐，鸟啼花落不曾知。
兀兀春寒睡起迟，叩门来索月泉诗。吾师欲了西来意，月在青天水在池。
阿母瑶池翠水渟，生儿共道得宁馨。金仙元住岷峨国，宝婺遥连奎壁星。
蕊榜已看秋桂绿，兰台行校夜藜青。三江化作长春酒，戏綵恒斟爱日亭。
九曲江边一小楼，满川风雨夜来收。扁舟东泛桃花水，香径旁通杜若洲。
楼下脱蓑眠翠浪，楼前挥袂揖浮丘。公来二月春多少，两度诗筒向此游。
城中遥指一螺苍，到此依然自一乡。晓鼓隔溪渔作市，秋风吹枳橘连墙。
名山更倚湖增胜，清赏刚临月有光。正尔会心空又去，不如僧住竹间房。
火星西流雁南翔，金茎露滴篱菊芳。辽阳人归白云屋，华筵酒斟清溪光。
天南天北远游道，百倡百和新诗香。君放天真自烂熳，我愧进退如藩羊。
称得斯亭万古名，光荣谁是贵公卿。连甍蜗角无宽窄，九鼎鸿毛有重轻。
山月上来风自好，穴龙潜处水偏清。登临多少难言趣，独是吾人会此情。
冰天桂海满才名，皓发童颜称上卿。江右到来三尺重，扁舟归去一帆轻。
雪消南浦伤心碧，梅吐西湖扑鼻清。欲卸朝衫恐难必，寿朋胥试有深情。
人心都望此时圆，偏是清辉隔暮烟。安得刚风驾黄鹄，拨开浮霭见青天。
冰轮莹彻金樽里，宝镜高悬玉殿前。老子陶陶便沉醉，任渠明日又明年。
世事如云变幻频，一樽谁料此相亲。别来岁月俱成梦，老去心知能几人。
前日西山仍有雨，而今寒谷尽生春。行行不尽相思意，五岭梅花岁又新。
盈盈秋水吕虔刀，岳岳神羊刺史袍。三省不惭边寄重，一时真是眼中豪。
风生甲胄龙蛇肃，云卷旌旗虎豹高。万里长城还有待，一方蝼蚁暂相劳。
一生忠义雪霜寒，肯为权豪少借颜。位重钧衡心转澹，虑深军国鬓成斑。
黄华翠竹俄生梦，绿薤青蒲暂赐閒。安石独悬天下望，未应高枕傲东山。
亭亭风度出尘寰，翠竹高梧集凤鸾。诗思剩传唐制作，家声不堕汉衣冠。
南柯梦断秋风惨，北海樽空夜月寒。正是乡人哀不尽，兽袍乌帽画中看。
藜杖烟销夜阁虚，青山还绕白茅居。一经已遂生前训，五凤空颁没后书。
高枕暝云松树合，短篱疏雨豆花初。临风无限知君意，道远何由致束刍。
木兰轻舫荡平沙，双宿鸳鸯并蒂花。不学浔阳江上女，贩茶船上奏琵琶。
杨柳依依锁六桥，鵁鶄飞处渚莲飘。儿家生长西湖里，不识烟波万里遥。
今之作者竞炎炎，伪体新辞日就纤。声不归情何所本，大而能则独君兼。
经时宋室双文正，变论开皇一仲淹。自愧谈心初执手，骊歌率尔向鸿渐。
明文郁郁大经垂，群杰相雄复自师。举世言风因失雅，何人述史乃徵诗。
东西旧识兰台赋，南北新瞻学士仪。此去六朝金粉地，再三终始问兴衰。
敕使传餐出尚方，微臣今又拜恩光。玉团蜜润云为丽，腻粉花蒸雪作香。
一食可能忘帝力，分来聊且佐萸觞。小人有母馀皆食，独念君羹未得尝。
佣书岂为稻粱谋，鸟迹原来翰墨俦。半札题残烟渚月，几行书破碧天秋。
到来远带征人信，看去长萦少妇愁。自是斯文多羽翼，五云高处任悠悠。
寥落堪称草莽臣，忧怀无泪可沾巾。试观载道流离者，谁复当年丰乐人。
烽火遥连三月雨，啼鹃空送百花春。烦君过我荒斋署，野菜盘餐话苦辛。
半为石隐半顽民，兵燹丛中剩此身。岂不忧时常独愤，今能免世必须贫。
江山有恨空怀古，岁月无情秪送人。八十年来成底事，头颅宁不愧君亲。
世路升沉自有时，风尘回首不胜悲。连朝雨过千山润，昨夜秋来一叶知。
万事从今聊复尔，百年将尽欲何之。孤怀到此偏惆怅，读罢残篇有所思。
落日荒荒短鬓寒，片云回首即长安。悟来顿觉从前事，总是卢生梦里看。
野径云深杖屡幽，竹风松影共悠悠。偶来分得禅家榻，静看西山一片秋。
昔年梦踏西湖月，湖边万树胭脂雪。谁是东风第一流，格韵繁华更高洁。
飞琼玉面醉霞浆，姑射罗裙淬新血。冷落浦仙招不来，白鹤无声翠禽咽。
朅来骑马踏京尘，恰遇曲江红杏春。天上玉音传赐宴，绿袍乌帽探花人。
醉中彷佛西湖梦，笑倩王郎为写真。王郎健笔间造化，领将红紫一番新。
握手河梁将送远，君家兄弟意堪亲。休论赵璧偿城晚，须信燕金结士频。
海内时名三凤起，斗间剑气二龙新。到来欢极提携舞，花萼能辉紫陌春。
萍蓬天外忆罗浮，客路风霜感百忧。孤鹤唳穷千里月，断鸿声彻九江秋。
时情漫道同云薄，往事都教付水流。悬榻自知惭仲举，可能徐孺共淹留。
一官鸡肋尚悠悠，赤日红尘老更愁。可怪冷曹偏苦热，非关衰鬓怯逢秋。
青松荫石山中几，碧浪黏天海上楼。抛却清凉君莫笑，灵台还伴董京游。
郎从湖上打鱼虾，妾在湖边只浣纱。生长不离湖水上，涌金门外是侬家。
酒阑歌彻大风词，不是鸿门舞剑时。万里中原皆汉土，高王犹有故乡思。
湿翠浮岚埽不开，乱峰深处是阳台。无情最是巫山女，不待襄王觉后来。
见说凌歊宋祖台，黄山曾绕翠华来。千金一刻笙歌夜，化作猿声向月哀。
闻道吴王国已亡，姑苏麋鹿草茫茫。春深废苑无人锁，衔取宫花出禁墙。
天上归来鬓未秋，杜陵幽兴付沧洲。丛篁绝壁空山晚，独抚寒松看水流。
番山引出清溪源，粤国城南旧有园。诗社昔曾推五子，道传今更话诸尊。
殊方冠盖同心会，异代英雄浩气存。要得江湖坚老卧，尚烦台鼎重调元。
姑射山人退食馀，紫微十载昼翻书。玉皇凭几浮香篆，金殿开轩曳绣裾。
万里风烟西粤外，九天雨露北辰居。翩翩骢马秋声迅，明月相思客梦蘧。
岚翠霏霏湿涧萝，青山应喜我来过。莫教杜宇催春去，花落东风已自多。
摐浦凉风袅鬓丝，钓鱼兼得赋新诗。舟移不向江桥泊，意在西岩日莫时。
鬓丝如雪映沙鸥，烟渚风汀醉泊舟。好谢岸傍花共柳，莫将春色忌清秋。
影摇红烛散庭辉，小殿香清午漏迟。啼鸟数声风习习，碧桐阴下立多时。
白马雕鞍艳绮罗，东城南陌遍经过。金丸且莫轻抛掷，绿树春深乳雀多。
廿八人中最白眉，相逢每恨识君迟。虚心犹抱霜台节，直道因怀国士知。
东角趋朝同献纳，西清退食自委蛇。年来不道交游少，尔独频频入梦思。
东州州上野堂幽，卷幔湖山翠欲流。京国到来乡思远，白云黄叶梦中秋。
每忆相邀共啸吟，白云生处老松阴。宁知别后相思意，汉水东流日夜深。
天乐何因向地鸣，果然虚谷自传声。华阳更奏宫商调，聊引群仙下洞庭。
卿云景星丽天目，吴峰如绣江如醁。钟奇毓秀谁最多，九苞凤凰维夹谷。
大明启运朝明堂，览德遂与群龙翔。西江下邑烦抚字，勤劳祗用跻民康。
井井栽桑阴覆野，岁岁莱田有新稼。万顷黄陂澹更清，一襟寒雪光相射。
丹青写出庙堂姿，唐代衣冠远有仪。瑶林琼树风临赋，预想凌烟阁上时。
绯衣皂帽朝天客，如龙骏马桃花色。垂鞭缓辔曲江头，赏遍咸阳二三月。
乱来奴?皆轻肥，使我复忆开元时。画图忽见惊相问，不是知章定牧之。
刘生少年美无如，壮志只欲攀云衢。焉得青藜照天禄，苦遭燕麦迷玄都。
故园花木愁题鴂，綵服庭闱叹蟪蛄。白璧久寒黄土暖，更堪老树夜鸣乌。
清溪流水行者谁，野服飘然歌紫芝。山人要觅蓬莱药，越女喜得邯郸医。
丹崖断陇落日晚，青林小屋还云迟。归来笑倚桃花树，尘世浮沉都不知。
萧萧风雨一帆开，恨杀篙师捩柁回。不信习家池上饮，十年长是梦魂来。
翁昔少年初画山，苍松苍竹杂潺湲。直疑积雨得深润，不假浮云相往还。
世外空青秋一色，岩前远黛晓千鬟。天台鹤鹿同人境，尚恐翁归向此间。
年来多病总情魔，编得新词付雪歌。无据灯花将夜去，有心蕉叶奈春何。
仙人亦慕私奔乐，我法当严薄幸科。一万二千修月户，是谁学侠窃嫦娥。
秋云曲曲瘦如眉，玉露初寒叹别离。鹦鹉杯前曾细语，芙蓉江上只相思。
泪摇烛影风先觉，梦到君身月已知。枕畔温柔真隔世，坐花微笑是何时。
北山高处采青霞，烟影林光葺作家。懒读不栽书带草，独眠犹爱合欢花。
霜浇古石多无发，云挂危松喜有丫。畏俗由来如畏病，莫教尘迹破庭沙。
关河梗后草初肥，开遍桃花始见飞。异国有巢终是客，故乡无主亦思归。
谁怜烟雨身空瘦，应悔呢喃舌已非。一自朱楼人薄倖，几回春梦断乌衣。
独向寒灯驻小舟，夕阳蝉响竞哀秋。却怜月影因谁瘦，都觉山眉学我愁。
十载西风思雁信，半生羁路忆貂裘。年来块垒浇难尽，更把螺觞酌碧流。
怜余万里向川西，薄暮携舟泛霅溪。秋霁尚看乡月近，风鸣已忆峡猿啼。
陈情欲疏同乌鸟，奉使聊因访碧鸡。那得回车东下日，相迎还复几人齐。
年来已厌远行游，新命严程敢自由。江上那堪玄雁断，山头犹见白云浮。
乡心蜀国闻鹃语，时态瞿塘看峡流。弟且还家报兄好，归期定不过明秋。
劳师久驻碧江濆，白鹭青螺证昔闻。已挂归心行省月，尚余游兴隔洲云。
曲滩枫叶回渔棹，两岸芦花叫雁群。堪叹清波照尘绂，关山羽檄转纷纷。
茅茨带壑两三家，火种人归石径斜。行值深山小春候，女郎祠下半岩花。
袅袅秋风吹薜萝，忽惊新雁度金河。千山月色离魂黯，一夜秋声病枕多。
促织吟寒催短鬓，疏砧敲曙怨青娥。瑶华满地还堪搴，欲寄相思奈远何。
十年歧路雨霏霏，忆尔园林早息机。白社一尊萸菊酒，青山三月薜萝衣。
沙头烟霁群鸥鹭，谷口云深摘蕨薇。几夜蒹葭秋水阔，渔竿迟我月明归。
万壑松风涌翠涛，千岩飞雪度江皋。游人载酒春如海，何处吹笙醉碧桃。
乔木凌云积翠华，浓阴满地护琪花。瑶池石上开图画，玉宇琼楼不必誇。
岧峣仙径接云霄，谁驭飞廉上铁桥。东去扶桑应不远，石门烟锁自迢迢。
西竺传经海上来，禅房经藏共徘徊。不知飞锡游何处，薝卜花香月满台。
香风蔼蔼日晴和，十里红蕖蘸碧波。沥水湖边长载酒，月明犹听采菱歌。
一鉴方塘沁碧漪，潜鳞游泳见真机。悠然莫道鱼非我，此乐庄生共得之。
閒观鳞族豢彪池，日晚风回戏碧漪。鱼水相忘真乐在，向来庄惠岂能知。
杯峰秀出锦霞侵，一点沿回半欲沉。王母西来应税驾，不知何似玉山岑。
嶙峋一柱削孤根，紫雾黄云互吐吞。别有长虹留剑彩，遥分星渚划天门。
秋色天风万里来，芙蓉千仞郁崔嵬。君王傥问金茎事，愿献仙人露一杯。
平林瑟飒静含风，桂壑松岩夕照中。羽客笙歌还此地，暮行群过蕊珠宫。
日影泉光一镜天，盘涡群鹭浴娟娟。四围山色皆如许，渔子行歌亦水仙。
山迥天悬石室高，烟霞洞古锁蓬蒿。问津或恐渔郎入，故遣云封不种桃。
百轮灯里七香车，大道红楼斗丽华。落尽越王台上月，不知春色在谁家。
十里楼台月色边，御河东畔阙西偏。杯盘入市多新俗，儿女看春忆少年。
紫陌尘香千骑合，玉堂官冷一灯悬。江南风物君休恋，自有宫柑入袖传。
六曲中流注碧潭，集贤斜对宝华岩。秋风诗客歌芝陇，落日归僧入翠岚。
七曲清陂障断流，农家篱落半沙洲。数声长乐疏钟晚，栖凤桥边景最幽。
八曲云山好卜邻，楮衾萑席不忧贫。水边照日铺晴雪，竹外含风织翠茵。
古道通津近万安，石湖云绕福台山。游川何处堪招隐，春在沧浪九曲间。
棹歌声远幔亭空，千载沧州兴味同。今日紫阳山下客，他年人唤采芝翁。
过了梅关到五羊，满怀秋思洒飞霜。罗浮山下梅华月，千里相思梦亦香。
端本堂开正万方，儒臣日日近储皇。讲明治道称尧舜，历览人文备宪章。
洒天马乳秋先到，卓地鸾旂驾欲回。漫拟颂诗随警跸，愧无才力佐霜台。
平冈百里青草齐，草间鹧鸪朝暮啼。阴云淡日好天气，风捲野花随马蹄。
群山如画列层城，佳气滦阳此上京。四野穹庐环魏阙，三宫仗马拥霓旌。
杓衡初转三阳候，象纬遥森午夜天。玉篆烟开怜此日，景阳钟听忆先年。
风生鳷鹊含朝旭，云起蓬莱望羽仙。廿载圣恩何以答，祝馀高卧种瓜田。
登台躩跞喜胡然，九十逢元祝圣天。炙背熙熙同舜日，齐声万万颂尧年。
列宿中天扶帝座，从吾平地作神仙。明良相遇真难得，九五飞龙应在田。
忆在先朝侍圣颜，佩声齐散紫宸班。伤心尽省分官地，并马西湖旧看山。
绝命秖传词烂熳，窜身谁述路间关。江门墓近湘流咽，拱木黄昏鸟雀还。
黄曲峰高不易寻，倦游小憩北山岑。烟云生灭人间梦，水石潺湲劫外音。
双眼暂收穷子泪，一观坐断古锥心。此中消息谁将得，潦倒于今许自吟。
曲江山翠郁巑岏，万古千秋祖烈存。金鉴至今称国宝，岂惟勋业擅开元。
明烛几先有远图，可怜风度至今无。催花羯鼓声方闹，早向渔阳识叛胡。
卜筑蓬蒿一径斜，池塘新绿映窗纱。蒲团坐到忘机处，不觉春风度落花。
萧萧夜雨拂窗蓬，弱草柔条怯晚风。却怪南园数竿竹，亦随风动委池中。
小园春暖日芳菲，画阁摊书懒下帷。求友黄鹂满深树，山童不用款柴扉。
丹崖碧洞锁柴扉，中有真人学息机。却笑白云行不得，风来又过别山飞。
风摇万绿昼阴阴，双屐穿花不染尘。记得断桥流水畔，虬枝时伴一溪云。
闺中昨日起离愁，杨柳青青送客舟。今夕凄凉又何处，半帆烟雨楚江秋。
连江风雨雁争飞，目送南天泪满衣。少妇夜深休闭阁，征人多向梦中归。
读史高斋日正红，书生予夺笑谈中。帝秦不是奇男子，也有强梁向海东。
殿前献赋共登瀛，昭代文章子大名。疋马东风天上诏，孤灯西月陇头情。
重关览历中原胜，三晋愁多北虏横。充国总能匡汉室，秦人何必起长城。
歛翼阳乌若木林，半轮新月到天心。人生何问圆兼缺，且向中庭酒满斟。
晚至天心过半轮，微微清影照黄昏。忘眠任到三更鼓，留住馀光件酒樽。
半轮未满缺些儿，后夜阴晴未得知。已有清辉连四境，何妨对此酌金卮。
良夜推移二七当，银蟾尚减一分光。光辉未必输三五，任待邀朋酒满觞。
天上人间月半中，中秋八月半欣逢。四时但愿长如此，只恐推移渐不同。
十五圆非今夜圆，只因圆处减婵娟。有钱时节常常是，恐与姮娥不有缘。
一鼓初敲韵未终，好看破镜上苍空。但知光彩依然在，任待骚人说不同。
二九长宵此夜当，镜轮虽破有馀光。劝君夜饮停杯待，二鼓初敲管上窗。
玉漏迢迢夜未央，俄看卯白上东方。其中桂影依然在，想是仙枝会短长。
此夜弯弓不上弦，名为残月又如鲜。五更回望东楼上，想是嫦娥遗片莲。
先生风致古英豪，枕流漱石烹溪毛。汪汪学海人宏道，滚滚词源仆命骚。
汉最足称徐孺子，禹无能屈伯成高。匡庐旧雨三更话，万里青天漫郁陶。
得归不归公笑谁，巴西羁客鬓毛衰。文章谫谫曾何补，原委深深竟未窥。
五万买鞭缘外饰，再三求筮为中疑。行藏地僻无龟鉴，长忆庐山剪烛时。
小阁深深曲径开，竹光长送午阴来。主暂人遣清商歇，别有幽禽劝酒杯。
鸟啼何处最关情，不是啼时分外清。酒醒阁中闻唤起，为惊残月半窗明。
客路东西莫厌长，七闽原自隔三湘。离人不道俱千里，一夜相思梦两乡。
玉颜昨日一花开，今日飘零野水隈。纵使春风解相惜，何因吹上故枝来。
小姑家住秣陵西，惯听城头乌夜啼。向为无郎嫌出入，不知门外是青溪。
滟滟春波夹碧峰，佳时不负载郫筒。全堤翠湿松围老，二月寒轻柳带松。
舒眺莫生今昔感，遨游同寄水云踪。归筇避却从桥险，一任江声送小?。
老去弹冠敢自嗔，相逢惊见二毛新。白门客是渔樵侣，彤管君为侍从臣。
竞起大名皆上驷，穷来薄宦已前薪。谁云彩笔干星斗，独有长安索米人。
一卧幽轩梦不回，独遗寒月照疏梅。夜深风露萧萧下，恐有吟魂跨鹤来。
几夜青灯报好花，朝来扶病理乌纱。定山妙笔承传信，天姥黄精忽拜嘉。
违隔仙容刚十载，留连尘榻更谁家。卑官莫道无供给，亦有东湖水荐茶。
桂树花开禁苑香，月轮西转更飞觞。高歌自觉云霄近，佳会偏宜秋夜长。
塞下征夫悲独影，闺中思妇对清光。人生苦乐何须道，笛里关山总断肠。
八月金陵天气凉，劳劳亭畔雨花香。谁家别泪沾红粉，几处秋风起白杨。
沽酒城边频系马，闻歌道上总思乡。古今无恙东流水，多少行人为断肠。
过江形胜感宗臣，暇日登临似雒滨。风景凄凉空举目，神州凋敝属何人。
棠花自发青芜杳，燕子初归白屋贫。况是经过王谢宅，不堪衰草更沾巾。
烟沉弱柳隔晴沙，窈窕香台忆主家。绮树游丝留晓色，雕窗粉蝶恋清华。
镜边月晕连城璧，陌上尘埋七宝车。点额新妆招不起，黄鹂衔出旧时花。
圣主精勤励治年，庙廊霖雨渴思贤。纶音直下三千里，裔壤如瞻咫尺天。
经济无谋怜我拙，治安长策仗君言。青云图报趁年少，莫向春山听杜鹃。
春雨生泥罢出游，小窗疏竹晚来幽。家书每向乌占喜，客枕那堪雁送愁。
几日吟毫曾适意，经年文案是埋头。故人欲共壶觞约，一上金童百尺楼。
劝讲文华沐宠优，欲将直道赞皇猷。金人何用三缄口，铁汉从教一斫头。
台谏交章良可笑，儒绅咋舌亦堪羞。圣恩眷注元无替，肯使南都久滞留。
通才何处不堪安，分教新迁邑长官。错节盘根明利器，卖刀买犊化凋残。
洞庭秋入心先洗，南岳峰高日耸观。鲁叟他年称子产，嘱吾屡屡别君难。
滚滚黄河天上来，茂陵底事望蓬莱。早知博望乘槎便，虚筑通天百尺台。
华台咐嘱久相违，杖履何因别翠微。五岭人天遮眼目，八闽风雨落珠玑。
执巾若个还随步，挥麈伊谁忽扣机。惭愧一枝寒塞外，黄沙白雪亦霏霏。
承恩送舅向江乡，盛事无须说渭阳。司马共称良史氏，子云仍摄校书郎。
溪头春茗含烟碧，舟底鲈鱼入馔香。谁道锦还从昔少，十年三度见登堂。
讂树年年独系情，南归暂许别承明。圣恩初转春宫秩，故里争誇昼锦荣。
江上暮云孤梦远，望中秋水片帆轻。经帷闻道犹虚席，屈指回辕日几程。
谏苑清风不可追，词林寥落旧心知。倒衣曾作趋朝敬，反袂真成丧道悲。
万里修途怜折轴，半轩残雨忆弹棋。楚江浩荡庐山迥，目断丹旌伫立时。
江天遥识少微星，閒阅乾坤八十龄。高咏直追陶栗里，幽居还傍晋兰亭。
名知郡守非干谒，谊重乡闾足典型。何事寿筵光彩异，新看雏凤下青冥。
关下铜符喜再分，行旌遥指浚川云。棘鸾不独仇亭长，竹马还同郭使君。
百里桑麻随雨化，万家弦诵傍城闻。只今当伫知循吏，骢马行看夐出群。
更漏沈沈夜色赊，天留清景付贫家。乍凝檐外冰成柱，乱舞阶前雪作花。
酒醒忽惊寒欲动，烛残犹爱影频斜。莫言冷淡无人识，一曲阳春众所誇。
中天斗柄又回东，积雪俄看化玉虹。茶忆荆溪分雀舌，酒沽燕市当郫筒。
虚堂坐久寒生白，蜡炬花残夜剪红。细读君诗何所似，春云蔼蔼散晴空。
通宵禁钥启重关，争看金鳌海上山。缥缈祥烟横帝阙，薰蒸和气溢人寰。
风生玉砌车尘动，月转珠宫扇影还。独有升平歌曲妙，君王应为一开颜。
壮岁交君到白头，燕都秦塞忆同游。早知遽化辽城鹤，却悔轻回剡曲舟。
聚散临歧心已折，死生隔世涕难收。金风最是无情物，吹老琪花不耐秋。
燃藜阁上老人星，一夜光销陨渤溟。过眼功名蕉覆鹿，浮沤身世海漂萍。
官高方岳薇还紫，魂敛荒原草渐青。莫问籯金馀几许，遗孤徒抱数函经。
封禅书成草未焚，岂无汉使索遗文。一抔已瘗生花笔，五色还留护垄云。
赋就大招空吊影，眠归长夜竟沉醺。休言地下词坛寂，才鬼诗仙总属君。
石家孝谨闻当代，苏氏文章甲九州。偕隐蚤安鸠杖赐，传经叠见凤台游。
东山丝竹閒中赏，北涧烟霞象外收。试向仙官问名籍，也应姓字冠丹丘。
螺阜苍苍紫翠浮，夕阳倒影映河流。白云半壁峰前暮，黄叶孤村雨后秋。
渐听樵歌归谷远，恍闻僧磬出岩幽。昔时行处今成梦，回首令人忆旧游。
江上芙蓉万叠开，漫空飞雪净纤埃。瑶林欲冻千峰合，玉涧无声一水回。
向晚渔樵应自讶，清朝猿鹤谩相猜。玉堂载笔曾同赋，坐对西山亦快哉。
沧洲迤逦接长堤，草色经春望欲迷。浓带晓烟青冉冉，远含疏雨碧萋萋。
王孙独系归时恨，谢氏偏留梦里题。记得往年长送客，夕阳江上马频嘶。
丛台歌舞四时春，君去平原客更新。双璧连城都不换，却教将赠立谈人。
长空雪霁朔风号，送客方知去客劳。蜀道莫言今日易，庐山还似旧时高。
玺书新换增光彩，旌节长悬脱羽毛。试看青襟谁最好，笔头滚滚带春涛。
翼翼滕王亭子东，他年骑马定逢公。离群太急非嫌冷，去国无名为发蒙。
遇有閒时游鹿洞，试于清夜瞰鲛宫。凤池才隔三千里，影影银河一水通。
郁孤台下驻旌旄，鹄立诸生拥绣袍。新命北来天语重，故乡南望岭云高。
欧阳旧俗尧藩冠，许国遗宗汉署豪。有待一番时雨遍，归来东观理风骚。
先生卜筑江之皋，屋庐岁久浑无茅。薄田数亩书一束，耕耘诵读忘疲劳。
旁人笑我谋生拙，不道胸中蕴奇绝。几多明月与清风，一一难将向渠说。
年去年来春复秋，随宜无喜亦无忧。眼中富贵等蝼蚁，一点不使灵台留。
风雪行看岁寒至，破褐从教露双髀。待得春来生意回，还我一身和暖气。
举世送行皆折柳，汪君独赠一枝梅。寄将春色江南去，更喜幽期梦里来。
青眼故人归锦谷，缟衣仙子下瑶台。相逢欲识东风面，一度披图见一回。
一堂开近水云矶，四面波光翠作围。吞墨巨鱼应识字，入帘幽鸟亦忘机。
饮便酒色漙清露，坐爱书声送落晖。闻说芙蕖花更好，秋来相约制荷衣。
门外春风应候来，扁舟还拟去寻梅。山僧每讶多年别，游侣方欣久客回。
草阁一枝先破萼，村园数树已生苔。只今步屟堪乘兴，新酝还期待子开。
君家庖馔出须臾，能使吾曹兴不孤。若待兼珍才下箸，何如斗酒便呼卢。
清歌徐点当筵拍，半醉还开挂壁弧。如此风流人在远，料侬应得好怀无。
孤帆落炤在矶头，风引歌声唤客留。正欲低回寻往事，纷纷木叶下江流。
樊城灯火郭门西，汉水星桥接大堤。芳宴谁开青玉案，新歌已换白铜鞮。
春宵到处明如昼，醉客相逢半似泥。为近章台游宴地，至今花月使人迷。
开尊何必习池傍，却笑山公未是狂。宝马香车尘正合，千金一刻夜偏长。
时过除夕逢元夕，客在襄阳忆洛阳。阅尽繁华冠盖里，更谁能似白眉良。
浮丘门户本罗浮，海上仙翁一再游。藜杖俨从天外至，星槎真见汉边留。
苔封古字谁能读，云护丹崖尚可求。访胜几何逢弭节，新篇犹许万人酬。
贤相瀔阳旧有名，搜来奇胜拟蓬瀛。蓁芜久叹山灵寂，吟望今看景色明。
霞泛曲岑芝欲绚，风含幽壑桂犹荣。侍臣素沐金门宠，双掌应思玉露盈。
暖色晴光处处迷，画桥杨柳路东西。千村红乱桃花雨，一夜香生燕子泥。
莺舌语双谐作瑟，草根枯半踏成蹊。最难留得芳时在，怪杀枝头杜宇啼。
花摇银壁影幢幢，香霭空濛扑琐窗。留客小莺偏恰恰，可人飞蝶故双双。
好山罨画连平野，新水挪蓝正满江。红粉蹋歌溪上女，彩云随处度新腔。
三竿红日晓辉辉，流水平芜燕子飞。芳径露香花锦碎，深山云暖蕨芽肥。
乌纱别制笼头帽，白苎新裁称体衣。社鼓冬冬桑柘外，野翁扶醉蹋歌归。
鸥沙十里带平沙，茅屋人家柳半遮。柔橹呕哑移画舫，轻雷枥辘走香车。
泉如燕尾清流拆，草似裙腰白路斜。何处玉钱都化蝶，夜来飞上一林花。
十里香尘暖雾消，绿烟芳草去迢迢。春风春雨花连巷，溪北溪南柳映桥。
游女踏青罗袜小，粉郎沉醉玉骢骄。谢家庭院秋千下，会有何人拾翠翘。
青苔冷冷照柴扉，也有闲人伴息机。枣柏先生移锡至，烟波老叟掷纶归。
玄言不怕知音少，碧落从来赝本稀。燕雀相逢堪自得，懒随黄鹄薄天飞。
烟云才见已颠狂，把臂深林趣更长。语鸟自能清热恼，流泉端的洗尘忙。
石无甲乙皆呈怪，花有新陈不断香。尺五天边饶洞府，懒随逸少问金堂。
如雪寒沙千里平，猛风虽尽浪犹惊。草经青女全无色，雁过黄河别有声。
骑马久无浮宅梦，倚蓬忽动荡舟情。可怜广武山常在，寂寞谁知竖子名。
身入膻途已二年，铜乌蓄口罢谈禅。浮名应作高官障，多病翻成静者缘。
风过蔬畦交薤字，雨清石径盛苔钱。昨宵忽作家园梦，笑上车湖旧钓船。
移沙取石贮轻舟，清冷何曾似宦游。春雪歌成辞郢里，梅花落尽别扬州。
东风自护桓公树，明月谁登庾信楼。兄弟凋残知己别，枇杷门外泪交流。
蒹葭一望暮苍苍，长荡湖头烟水长。怪道今朝枫叶尽，夜来七十二桥霜。
小春天气暖如烘，山果漫山黑间红。缓步崇冈清眺罢，悠悠归咏夕阳中。
辛勤雨垄复烟畴，醉卧槐阴石枕头。少小为农今老大，不曾骑马只骑牛。
榆绕村庄柳绕垣，绿阴深处启柴门。平芜满野牛羊卧，落穗盈阶鸟雀喧。
蓑笠雨晴当户挂，机梭夜静隔邻闻。馀年深觉为农好，望断南云想故园。
儒生有策致时康，送子城南别意长。四十脱身辞簿尉，九重虚已问贤良。
杠梁往往农功后，榆柳阴阴官路傍。洧上曾过见佳政，于今父老不能忘。
不信搔头花㡳重，数茎秋濯露溶溶。腰憎荆玉生前折，影比崔娘月下逢。
摘去何人怜素腕，插来是处映秋容。薄愁莫减冰霜骨，十二金钗好向从。
露井花时露未晞，紫文丹萼斗芳菲。佳人南国还娇艳，仙种西池定是非。
浥雨别含浓淡态，笼烟怯逗浅深晖。祇缘琼貌难为侣，独傍房陵片玉飞。
奉常典客雅称诗，才子东来不可期。曲宴幸同漳水会，名园况似洛阳时。
席边月冷松犹茂，篱下霜彫菊未迟。我亦自扶消渴后，十千平乐醉何辞。
秋高葭菼大河回，病起层楼雨色开。沧海白云陪下榻，中原落日见停杯。
一官已负陶潜兴，九辩谁怜宋玉才。因忆吾侪燕市里，每逢佳节便登台。
孤城摇落气悲哉，斥卤黄花也自开。万里乡心随去雁，九河秋色起登台。
自怜蓬鬓风尘老，犹忆萸囊汉署来。此日衔杯谁不念，飘零天地转堪哀。
月观凄凉罢歌舞，三千艳质埋荒楚。宝钿罗帔半随身，蹋作吴公台下土。
春江如故锦帆非，露叶风条积渐稀。萧娘行雨知何处，惟见横塘蛱蝶飞。
马家兄弟白眉良，济济诸郎更肯堂。承露金茎为器重，临风玉树过人长。
春秋旧学传三世，月旦新评冠一乡。况有诗邻今鲁望，并如鸣凤出朝阳。
消息真传愁暮春，行营旧国动星辰。徒怜汉武巡游地，不见周王清路尘。
别殿蓬莱花事静，芳洲鹦鹉客愁新。秦淮一带芜城月，翠辇琵琶载美人。
垂老犹疑宝掌翁，一龛枯坐万山中。闭门不管春来去，芳草满阶栖落红。
迟暮山林意颇同，一尊且共话年丰。租佣不堕常时业，铅椠兼收卒岁功。
秋水衣巾明野色，朔云杞菊倚寒丛。论兵策马俱难用，只作江南白发翁。
黄落山川入望遥，行过云岭忆前朝。秋风废苑悲丛棘，明月珠帘想玉箫。
岛屿晴浮渔树浦，江潮寒上海鲜桥。迢迢西崦斜阳路，惟见归鸦趁暮樵。
西江短棹倚江干，卧听楼头玉琯残。歌断吴门人罢市，佩空秦馆客凭栏。
鱼龙扰扰秋潮落，鸾凤双双夜月寒。听彻古今无限恨，高阳且付酒杯乾。
海上神山十二奇，高僧卓锡话当时。楼台近映黄姑水，香火犹存白马祠。
山径岚开松桧老，石林风暖荔枝垂。野夫未解真如性，方外交惭惠远师。
坐稳皋比身懒动，满庭春雨长苔衣。苦吟不信诗能瘦，战胜方知道解肥。
春饤满盘堆苜蓿，砚池香水贮蔷薇。疏慵自乏当时望，不是孤高与俗违。
悠悠淇水沬之乡，无复诗人赋采唐。多士已谭周礼乐，郎官应选汉循良。
花栽春雨文书静，竹送薰风枕簟凉。相望宜阳浑咫尺，夷门把别意何长。
层层金碧耸烟霞，俯瞰楼台十万家。落日僧馀化城饭，频年客唤赵州茶。
春堤杨柳看泥絮，秋水芙蓉胜雨花。笑我凤凰台上客，也来趺坐听楞伽。
铭公谁秉笔如椽，邃叟知公自蚤年。曾谓中郎碑可愧，也知裴老画堪传。
遗书数卷真垂世，阴德三朝已格天。西直门西埋玉地，大书还见表新阡。
翰苑编摩二十年，容台典礼荷乔迁。为臣报国才须尽，哭子还乡病已缠。
四尺孤坟嗟自掩，一椷遗藁竟谁传。可怜宦达俱成梦，追忆平生倍怆然。
三时臂痛一时瘳，冠帻依然又上头。病脱偶逢医国手，功成全藉醉乡侯。
钟山高处凭栏望，淮水东偏载月游。酒思诗情浑不减，临池兴复似前不。
青龄北苑看花日，白发南宫对酒年。四纪神交空海岳，三山仙路杳云烟。
新篇招侣丹霞外，旧句怀人碧草边。少壮英游今几在，不知谁为听朱弦。
广陵人去客天涯，旧馆凄凉闭落花。立马斜阳空洒泪，一声横笛起邻家。
绿芜春雨洛阳城，不见名花国已倾。影落画屏何处物，断金残粉故宫情。
酒醒题诗忆送君，残阳半掩竹间门。相思昨夜空斋里，烛灭香炉火尚温。
火冷空斋夜掩霜，明朝新岁在殊方。故乡亲老谁相守，独对寒灯泣数行。
红漆车儿驾白羊，吴盐空洒竹枝香。不知羊角如心曲，才听车轮欲断肠。
孤愁无处觅高僧，欲问楞伽竟不能。遥想山中禅定夕，半窗残雪一寒灯。
孤舟春别万花西，云淡山青水满溪。料得客愁何处是，绿阴官舍听莺啼。
悠悠旌旆碧云端，远去孤城入乱山。淮月上楼人奏角，海天低树雁临关。
几家白发遗民在，千里青丝猎骑还。旧镇荆南多胜概，别来惟见画图间。
阻风淮岸忆家山，骨肉相亲梦寐间。冀北一官今独往，江南千里几时还。
孤村人语秋临水，小县鸡鸣夜掩关。明月异乡谁不见，嗟予偏对别离颜。
都门杨柳拂离筵，归路青山水国连。三月春阴垂细雨，几家寒食起新烟。
听莺谷口停行盖，立马江头问渡船。此去故园应酒熟，杏花开遍草堂前。
梅花应恨旧盟寒，路隔溪塘过雨漫。尘眼暂教书浣濯，闲愁全恃酒遮阑。
新诗韵险赓宜稳，妙友神交晤转难。赖有啸歌生活在，不能驰骤逐金丸。
掠面东风了不寒，倚楼晴望绿漫漫。携茶拟过莺鹭馆，被酒留看斗鸭阑。
勾引黑甜开卷便，消磨白日戒诗难。明朝决计湖桥畔，春色抛人似走丸。
欲露相思未敢先，笑容含忍益嫣然。看调石黛添眉翠，喜插玫瑰湿鬓烟。
障袖立时风冉冉，持裙浣处水溅溅。情深岂怨横陈晚，领略魂迷眼角边。
混混芳泉百尺深，冰壶清夜月浮金。天瓢指日王明汲，慰却苍生渴望心。
匹妇何缘有冽泉，只因一念彻苍玄。世人谁解纲常重，流得芳名万古传。
跂脚蓬窗七字成，狂奴慧业自天生。画蛾侬少三分媚，倚马君原一世惊。
莫便披猖无检束，可能规劝听分明。锦囊长吉呕心血，漫为多才殉绮情。
渥洼水咽天房开，酸风嘶入黄金台。赤虬帝子市骏骨，感激白汗啼香埃。
双铜刮露竹披耳，三騣连钱窣红尾。碧蹄飒沓碎琼瑶，青毛参差剪秋水。
画阑十二春梦凉，银缸夜煮兰苕香。胡雏黄须不敢秣，忽惊神骏生辉光。
刘郎倚醉桂华树，洗却芳尘拂金紫。为君折取珊瑚鞭，一日旋风五千里。
伤时惜别两相参，渐老情怀百不堪。四十今年才欠四，三春此日只余三。
身如零落沾泥絮，心似腾腾作茧蚕。遥忆白狼山下客，送春凭梦过江南。
秋风萧瑟过重阳，黄菊花开酒正香。人世相逢须尽醉，牛山何必涕沾裳。
节去东篱花渐衰，纷纷蜂蝶不须疑。萧条更有馀香在，不比梁园二月时。
秋风黄叶雁临关，客路微霜感别颜。莫叹故园芳草积，西湖能有几人还。
寂历高秋乱叶飞，断?声里日初微。自怜万里长为客，犹向西风著布衣。
翡翠盘深泻绿波，曲茎微渗藕香多。寄言河朔流连饮，莫把黄金铸线罗。
曾是瑶池弄影嘶，病来无复锦障泥。只今毛骨多消减，空对寒原百草齐。
松下楼高入翠微，望中山水有晴晖。空林月出溪声冷，何事知心与愿违。
好是筼筜玉一枝，露寒金薤影离离。泮林官冷闲看画，知尔家园落梦思。
野杖闲行日未曛，商歌休使世人闻。生平最是知心者，秪有青山共白云。
海子桥边卸马鞍，燕山秋草色漫漫。百年王气和烟散，往事空从画里看。
词臣荣着锦袍归，便觉文星阙下稀。骥足方将开道路，鹊声先已报庭闱。
关河杳杳多秋色，桑梓依依映夕晖。晓殿论思专有待，早来同候掖垣扉。
青溪曲绕帝城遥，处处垂杨接画桥。春色十分金谷酒，月明五夜玉人箫。
鸦翻夕照伤心丽，马蹀香尘满目骄。谁识年年倚阑客，长陪鸥鹭戏秋潮。
六年官守毙诸难，七月孤儿护一棺。作县禾逢真事会，济人初试小还丹。
思张公道多违俗，入叙年劳不转官。今日桐乡须爱我，还公俎豆黄云间。
知君元在识君先，水国相逢亦偶然。何日一尊还远别，暮云春树暗江天。
冉冉游云覆短檐，霏霏寒霭度重帘。羁怀正苦逢春别，行李何妨入夜淹。
夷梁剑气满寒林，一叶浮沉碧水深。客泪淫淫惊夜雨，予怀渺渺怅蛩吟。
十年伯仲朱弦奏，千里芝兰白雪音。荡漾波光催去棹，相思夜夜滏阳浔。
春风夜夜步兵厨，宦思乡愁两地俱。下榻十年怜刻凤，挥琴一室愧飞凫。
梁园白雪虹光合，浚野朱旄剑气殊。回首午桥天际碧，青山何日赋莼鲈。
寒衙月霁客星悬，握手重期下榻缘。萤火十年风雨夜，渔村一棹孝廉船。
烧灯醉拂青萍剑，击筑高吟白雪篇。魂逐笋舆飞梦绕，相思遮莫滏阳川。
曈曈晓日霭晴晖，松幕茏葱傍紫薇。丹阙趋跄歌湛露，御筵错落肃天威。
春浮庖脍琅玕合，香沁壶觞沆瀣晞。稽首凤楼回鹤署，联翩一路瑞烟归。
苔痕树影鹿床凉，冰雪相怜万感忘。暑逼疏藤云濯濯，雨回寒篴月苍苍。
半歌半啸新诗侠，非谑非骚旧酒狂。宦海天涯青眼合，春华偏艳柳渔乡。
袅袅薰风霭建章，衮龙高倚凤楼墙。旌旂披拂霏霞烂，鸳鹭联翩剑佩光。
角黍宴排天正午，琼浆杯满席生香。一声天语千官坐，响彻云霄瑞鸟翔。
岚气氤氲水一涯，苍茫落日树烟斜。午桥历历红亭树，秋渚阴阴白藕花。
卜夜呼瓢邻舍酒，停云试屐野人家。相将二仲谭风月，何必青云问碧纱。
赤羽朱旗映翠銮，风尘落魄旅情难。云霄敢负山涛鉴，霜雪休弹贡禹冠。
高馆疏灯悬夜雨，春沟红叶拂晴澜。青湘片玉千秋合，桂树怀人慰瘦栾。
孝廉船泊藕华滨，醉眼横看捧檄人。五色虹霓龙剑气，十年风雨建章春。
浮云碣石金茎瑞，池草寒塘玉树新。落落中原吾辈在，花砖睥睨绿莎茵。
群峰乱石踏青霜，骀宕秦淮水一方。南国烟花容我辈，东篱风雨过重阳。
寺衔野树窥青霭，杯落藤花问旧狂。寒夜霜钟惊旅梦，乾坤漠漠塞云荒。
青门绿野两情忘，柳宅桃津一径长。四海交穷怜白发，双星夜永看珠光。
梅香早透胧胧月，酒坐寒侵款款霜。咏史已惊开竹素，挑灯无事话沧桑。
赌命奔尘掷一绯，千秋何有大椿围。争天晴雨邯郸帜，死地合离玉帐机。
周易击蒙凶不吝，春秋雠战义无讥。朱殷十步秦台血，耻向青阳赋式微。
兰芷萧条白露凝，夜深台殿起秋声。君恩何处中天月，一片清光处处明。
青天如水月如霜，万里无云杀气凉。夜半征人齐堕泪，胡笳声短雁声长。
学士来从海上楼，师臣家在岭南州。白麻不起摇双佩，孔盖高悬望九旒。
岩寺泉通蒲涧月，山庭云落菊坡秋。榴丹橘绿椒浆碧，吹得参差奉宴游。
万杵霜藤练色匀，卷舒一幅净无尘。梨花夜暖云迷梦，柳絮春寒雪满身。
未怪青绫能见妒，也胜白氎尚欺贫。五更听彻金门漏，得似山林晏起人。
记得东林腊月栽，虚怀今对画图开。碧云何处忽飞到，苍雪无声欲堕来。
尚觉暮寒生翠袖，不惊午梦断瑶台。故园茅屋萧萧里，若个家僮扫石苔。
万个琅玕绕舍栽，拂檐金翠曙光开。寻常每梦鸾笙下，彷佛遥骖鹤驾来。
千尺洋州休制袜，一竿严濑独登台。白头天与归欤便，短策行吟石径苔。
移得筼筜谷里栽，柴门萧爽晓慵开。林惭我向当年隐，径造人从此日来。
六月微凉生枕簟，半天空翠落亭台。公家池馆平安在，遥忆清阴遍绿苔。
旧本曾于醉日栽，新梢今己拂云开。萧萧箨向风前落，细细香从雨后来。
渐有微阴侵墨沼，且无虚籁过琴台。明年二月春雷起，秪恐绷儿破紫苔。
白庵道人修白业，一毫曾不染缁尘。净如片月真空性，閒似孤云幻寄身。
马为驮经行较远，鹅因听法养偏驯。东林纵有莲花酿，肯作攒眉入社人。
天宇寥寥一锡飞，忽闻承诏赴彤闱。山中书札三年别，海上梯航万里归。
贾岛文章终释褐，曹溪弟子孰传衣。白云出岫无心处，老我沧江理钓矶。
青林白谷水云乡，隐者深居一草堂。百道松泉当户落，四时花雨入帘香。
门前车马红尘远，座上琴书白日长。满目故家风景在，不须重画辋川庄。
綵衣五色绚晴光，鹤发康强在北堂。结子蟠桃千岁熟，宜男谖草百忧忘。
孝奉慈亲知爱日，忠承严训要倾阳。晨昏定省无违养，谁得居官不离乡。
此君风致极萧闲，合与胎仙共一班。千岁影迷苍雪里，九皋声在绿云间。
平安莫谩传书去，径造休教报客还。挂向芝房无点俗，长年相对悦清颜。
野老从西挈榼来，山肴村酒一时开。也知此具元非恶，相对共成一醉回。
海气函秋橘柚黄，满城悲角落微霜。高僧坐上初来客，出世文中最擅场。
载酒游时怜寂寞，怀铅到处记荒凉。蓼莪涕雪因君感，慰读新编第几章。
枯泪沾巾鲠别言，旧时相送更谁存。白云空望吴山远，黄绶虚荣楚水昏。
看尽家人离乱数，未完婚嫁往来烦。问君不肯淋漓饮，明日舟停何处村。
吹角愁中初雁声，相怜相见不胜情。虎头恨在归蒙诏，羊舌交存过穗城。
第宅已空唯拄剑，蓼莪虽废尚携籯。与君同是流离客，聊赠穷途泪一倾。
坐忆溪桥二月时，木棉花发鸟争枝。自红兽炭尝新酒，閒白龙筠补旧篱。
携被好寻山寺宿，听莺同有后园期。迟迟此日桃花水，容与春风可共谁。
苍生方庆野成霖，忽动归与栗里吟。月缺俸钱犹似客，身辞官阁更无琴。
漫云水弱须剂火，才见春晴已作阴。少乏宦情彝甫事，如君真有古人心。
昔年曾接岭南游，尊酒论诗海上楼。枫落吴江渔梦断，月明珠海雁书浮。
玉堂地迥心偏远，仙掌云深静似秋。闻道龙门收逸事，茂陵书在托谁投。
奠璧沧溟到海东，霓旌初下祝融宫。中朝保傅封禅重，北斗声名剑舄崇。
驻盖便寻遗逸士，怀铅还问旧孤忠。相逢一赏猗兰操，不觉哀弦在爨桐。
王孙归路草迢迢，画榜看山到六桥。朱毂满城临水饯，青蓑孤航隔江邀。
珊瑚觅得归装剑，斑竹行探自斸箫。他日上林从羽猎，紫骝看跃霍骠骁。
仓卒勤王万里身，风尘颠倒作累臣。三纲已去嗟何补，一死临期认自真。
直以安危系天下，未宜成败论斯人。遗文尚可诛奸贼，何但悲辛泣鬼神。
夕阳下马桃花坞，不见桃花坞亦蓁。溪壑春风空旧梦，柴扉流水或秦人。
图经可按桑田异，诗客多情燕麦新。不用苦辛仍买种，梁园金谷总成尘。
暖风庭院草生香，晴日帘栊燕子忙。白发不嫌春事去，绿阴自喜夏堂凉。
闲心对酒从时换，老倦抛书觉昼长。客有相过同一笑，竹炉吹火试旗枪。
空庭草色映帘明，短鬓春风细细生。檐溜收声残雪尽，窗光落几晓寒轻。
非贤宁畏蛇年至，多难欣占谷日晴。诗思揽人眠不得，山禽屋角有新声。
笔床书卷绕壶觞，到此欣然百事忘。自笑频来非俗客，只愁难却是清忙。
池塘听雨烦心净，轩槛迎风醉面凉。绿树缭垣啼鸟寂，更从何处觅江乡。
珍重从君乞小狸，女郎先已办氍毹。自缘夜榻思高枕，端要山斋护旧书。
遣聘自将盐裹箬，策勋莫道食无鱼。花阴满地春堪戏，正是蚕眠二月余。
杨柳阴阴十亩塘，昔人从此咏沧浪。春风依旧吹芳杜，陈迹无多半夕阳。
积雨经时荒渚断，跳鱼一聚晚波凉。渺然诗思江湖近，便欲相携上野航。
戴笠披缁问隐沦，平原相值未经旬。湘山萝薜悬高士，越水兰苕限美人。
游览谩誇双屐惯，分携长恨一舟频。浮家咫尺非难事，为觅玄真旧钓纶。
昨夜秦淮春水生，朝来合岸有波声。春阴不散余寒在，雪积钟山一片明。
杨柳河桥日向新，空江无处不通津。留君且过花时去，共泛青谿曲曲春。
严城禁苑漏传稀，戚里侯家启夜扉。花里歌声惊宿鸟，池边水气怯春衣。
佳人笑语风吹过，公子留连月送归。翠帐沉沉芳宴散，梦魂应绕碧云飞。
萧森江上老梧桐，凤集朝阳紫翠丛。哕哕好音萧韵响，辉辉文羽翠光同。
太平天子来真瑞，修史词臣记实踪。异物古今能几见，老翁时睹月明中。
翠竹青林四面迷，一堂虚敞自光辉。几番夜月惊啼鸟，正是野僧出定时。
两峰回合一峰圆，缚屋峰前度岁年。万事果然无用了，烟霞长伴道人眠。
盘旋幽径访灵踪，洞隐丹台一线通。坐看悬崖多古木，荣枯不与世间同。
道人元不霍山住，十六年来才两度。今遇端山特地来，閒名知被人添注。
何处山灵不识君，特将风雨涤炎氛。明朝不必峰头立，万壑松涛彻夜闻。
傍涧缘崖数里长，洞云穿尽见山光。登高一望无边际，指点岭南在渺茫。
熊罴窟里结茆庐，水土年来始拮据。道者妻孥皆净业，老佣更欲傍僧居。
四围竹树密如墙，异草閒花植数行。三十馀年明月夜，身心受用几清凉。
生平惯处最高山，万里烟云指掌间。祇为登高乏足力，梦魂犹绕子湖还。
江草江花满眼新，不知郎处几多春。愁来欲上东峰望，上到东峰愁杀人。
野鸭唼唼一双飞，飞到侬池不肯归。莫共鸳鸯斗毛羽，鸳鸯情性世间稀。
蒲子花开莲叶齐，闻郎船已过巴西。郎看明月是侬意，到处随郎郎不知。
天设潼关金陡城，中条华岳拱西京。何时帝劈苍龙峡，放与黄河一线行。
玉女霓裳斗彩虹，君王仙去凤楼空。只今惟有垂杨树，留得寒蝉咽故宫。
莫向隋宫问六朝，琼枝玉蕊已烟消。只今惟有湖边柳，犹对春风学舞腰。
竹篱新结度浓香，香处盈盈雪色妆。知是异方天竺种，能来诗社搅新肠。
曲笠聊从采杜蘅，含香未拟望金茎。养生叔夜贪游兴，多病相如薄宦情。
薄酒不从时社饮，野人随地结春耕。卜居已赋拚终隐，渔父何劳更问名。
宿雨浮山眇欲无，啾啾芦叶生群凫。岩边树拥回流白，云际帆随反照孤。
满地菰莼翻钓舍，谁家蓑笠罢农夫。篱花径竹垂垂没，莫遣沙崩损药炉。
翠竹新栽映白沙，碧湖深处是吾家。欲逃城市移家远，颇有山林发兴赊。
野鸟昨过窥几席，邻人相见馈鱼虾。蓬蒿不少扬雄宅，翻喜门无载酒车。
桑青杏白野田香，浴鹭飞凫暖渚长。画艇春游山霭霭，云帆时度水茫茫。
一尊行乐依花坞，双鬓偷生托药囊。便与妻儿成避世，他时鸡犬即仙乡。
每怪陵瓜传五侯，何须径竹候羊裘。渔樵来往人皆好，丘壑行藏老即休。
巢燕阁头飞娜娜，戏鱼篱尾出悠悠。采莲采芰明朝兴，早向东邻买小舟。
远随飞锡过闽关，迢递吴山共楚山。遥想禁墀清梵晓，泠泠钟磬五云间。
一室缘溪断俗尘，翛然吾自爱吾真。浇花怕结春时业，种竹防惊梦里神。
梧叶到秋无那病，芭蕉过暑不堪贫。何如且放空庭在，月色风光好近人。
鞍马劳劳半日程，访君西出又空行。居人半杂卢沟语，彷佛君犹未到京。
彷佛君犹未到京，我家投刺见君名。相期自有神交在，不比秋鸿社燕情。
为君作意到西乡，肯学山阴雪夜航。马上得逢燕九节，不妨随步踏春阳。
不妨随步踏春阳，可笑人閒我独忙。屈指旧游三十载，一官赢得鬓丝长。
城市山林榜尚悬，洞江居士久升仙。忍过嵩岳迁莺地，愁忆燕台对榻年。
诗草阑珊谁为辑，酒筹零落竟无传。古梅耆宿今俱朽，俯仰乾坤一惘然。
风流不见许黄门，文字丹青阁尚存。最怜佳句车盘驿，黄犊青山何处村。
谁向明时荐朴忠，满朝尽道似先公。豸冠吴楚名偏重，龙剑江湖气更雄。
盐铁早收文学议，屯田终见老臣功。君今已出吾将隐，一榻西樵未可同。
倒屣相看见面稀，椷诗三度寄林扉。郫中酒为扬雄载，镜里船逢贺监归。
津树不堪频欲别，江鸥何事忽群飞。殷勤缟带君犹赠，浅薄那能报纻衣。
来鹤林中醉中醺，梦残池草更思君。芸窗想有梨花雨，细数年光去几分。
秋山丛桂暗松门，黄菊西风酒一尊。莫问闲房幽径里，向来离合敢重论。
珍重曾围七宝栏，犹张锦幄护春寒。天香已触花王妒，墙外遥从隔幕看。
香雾蒙蒙花气微，名园经过欲沾衣。莫言花是无情物，犹遣红英傍马飞。
玉关人去年年梦，铁马秋来夜夜鸣。绝域正悬长别泪，悲风又送断肠声。
响侵捣练楼前月，心绕吹笳塞外营。思妇纤腰消瘦尽，还闻飞骑取龙城。
砻得龙文不种瓜，耳根偏解听寒笳。文章青史传孤管，天地浮生任客槎。
走马始知秦地月，逢人方羡武陵花。解空更欲同君语，却爱刘协学出家。
君家兄弟雪霜清，万里尤深世外情。香载宝车归宝地，文高时调古时名。
远帆挂日欺鲸浪，短札捎云忆雁声。且向柴门谈夜月，功名究竟是浮生。
文坛久已擅仪型，七十年来风月清。世不识材甘阁笔，天能赋物枉聪明。
西窗我每牵孤梦，南极君为老客星。海市蜃楼互遮映，相思终古隔深情。
君子宜花引类清，始知吾道未孤行。双轮独现高空影，一蒂先传妙叶情。
已爱紫荆敦往事，休将白水插閒瓶。寻常亦有伤怀意，无著虚传弟与兄。
食饭不如齐鲁客，骑驴那数广南蛮。一头到地敲钟杵，两脚朝天笔架山。
争觅高坡先上镫，忽逢低坳即愁颜。头陀苦行原安分，不是披衣学舞斑。
千僧座上此僧雄，为象为狮气尽空。印佩毗卢尊觉义，人如晋代得玄风。
花开富贵春为国，楼占云霞月作宫。一个路人无处着，却从君意问穷通。
中丞道味实纯和，执卷微言析更多。未捷戎衣歌薤露，空留山月照藤萝。
庭森独树难寻梦，天丧斯人可奈何。转盻浮生吾亦幻，口碑从此寄岩阿。
月明小立爱纷披，数九初停境物移。雁翅暖归过岭候，炉烟断见入帘时。
梅花落地飘还起，凤尾捎云薄易知。欲煮一瓯春露茗，将铛悬向白莲池。
溪云载屋莺啼昼，溪涨浮花柳著绵。门外小舟如意去，清斋人起卧茶烟。
祖席重开酒近泉，骊驹再唱侣为仙。攀将柳色青前度，挹取山光绿隔年。
满路冰消春在水，半池云净日当天。无论溪上东风好，旅客相看意惘然。
上封林处磴千盘，为讶高云碍竹冠。晴气满空还似雨，秋光未半忽生寒。
客来石上占星聚，僧住岩前作鸟看。一榻偶然金磬侧，谁将银汉挂阑干。
群玉峰西一片霞，游人为说是莲花。可怜不得同船采，今夜秋江月自华。
秋风江上紫莼肥，童子携筐采掇时。独有东曹能命驾，至今此味少人知。
月明孤鹤唳前汀，一树寒梅护石屏。香篆已消童子倦，道人犹对蕊珠经。
杖藜访友趁萧閒，采药山深待未还。流水石桥松影合，溪童指点乱云间。
芦菔生儿菜有孙，露芽雨甲媚盘飧。自知肉食非吾相，抱瓮何辞日灌园。
绕屋蔬畦称食贫，雨馀齐茁翠苗新。山庖顿顿殊风致，天上酥酡未足珍。
苍玉庚庚翠袖扶，墨池洗出碧珊瑚。倪颠老去风流尽，只有云林小画图。
十年归梦剡溪船，眼底江山若个边。春事寂寥人意懒，一天风雨共愁眠。
萧然一室小于船，那得心情到酒边。只怕今年无菜麦，闷来抛卷曲肱眠。
处世真犹上濑船，纷纷人事浩无边。就中亦有清閒者，醉即高歌倦即眠。
路透元江夹两壁，渡经三百八萦回。逢人若问鱼凫事，象背曾骑出洞来。
木密林中出凤梧，相年腊味称提壶。寻幽更着东瓜步，羡尔能从亦壮夫。
五华山耸接滇池，绕郭龙盘总绿漪。残牍尚惭经刷手，且看河洛续遗碑。
政府几年仍陋室，官居今见有高楼。和衷幸借同寅力，亦汝殷勤解董修。
水浚滇河导百川，柳阴凝绿试楼船。金刚山外云津畔，为看记文片石悬。
廿年残牍苦频盈，夙蠹谁将一日清。赖有旧游三五伴，白云窝里夜灯明。
万里京华带雪行，眼中寒暖识真情。风沙何者坚怀旧，短屐长裾见此生。
睡起江楼日未颓，小园篱落豆花开。归迟野鹤鸣相及，见惯沙鸥眼一猜。
春梦一场成独笑，秋风万里为谁来。木犀枝上青青蕊，已办分香入酒杯。
坐起犹然错问名，狂飙倏逝寂无声。莫愁泉路悭相识，好向西江逐队行。
山川何处可销愁，络马湖边归路悠。猎猎悲风吹客黯，不堪重过济宁州。
聚首枌榆星一围，多情皓月尚赓辉。玄言乱坠珠仍缀，玉斝飞来花入帏。
仰止高风迥异群，遗坊长与晓光分。百年事业留双柱，独凛秋霜傲碧云。
江头岩壑翠参差，洞里乾坤日月迟。三水烟涛天际渺，九峰春树雾中疑。
青帏正带昙花捲，斑鬓羞同石发垂。坐看皇人仙室迩，思君那共采金芝。
春深传道鹿开山，独往飘然历九关。斋阁只同云坐卧，祗林唯趁鸟飞还。
岂无散圣游方外，信有诸天异世间。欲梦周公吾老矣，楚狂遗迹似堪攀。
冰岩雾谷窈无端，飞鸟真看绝羽翰。五夜雷轰僧自定，万年雪积鼠长餐。
青羊已度三千界，白象宁忧八十盘。衰病欲从颜阖老，无如此地净开坛。
七天历尽到天都，独立飘飖万仞孤。世外身心双寂寞，光中楼阁总虚无。
昆崙西出堪为侣，江海东流见一盂。莫道神灯俱是幻，好从名利照迷途。
名山几句望中登，御气乘风恨未能。春日偶然成独往，阎浮从此不堪凭。
眼观大地原非相，身到寥天别有灯。为问浣花溪上客，几时还得共鶱腾。
欲濯尘缨尚未能，匡庐又见碧层层。半生牢落空怜我，一味清闲却让僧。
周览未酬霞外想，长吟聊伴佛前灯。重游更与山灵约，只恐萍踪不可凭。
官阁不传迁转报，红亭厌咏送君诗。昔乘骢老人犹识，旧泣珠还今始知。
征雁迥随云树没，德星暗逐使旌移。彤庭久惜南迁客，共听丝纶出凤池。
七载青毡多士服，九重紫诏五云开。熙城桃李含春雨，渭水鱼龙惊夜雷。
怅望德星辞壁野，相思明月照秦台。弦歌漫奏别离调，衰柳西风无限哀。
台斗光芒临紫极，东风行色动江干。春归吴苑晴花合，天入燕云晓旆寒。
礼乐百年开万国，星辰入座肃千官。彤庭旧识尚书履，天下苍生属谢安。
风送老莺啼禁树，春随红旆过江干。文昌夜度三台近，玉剑晴浮五月寒。
一代云龙虚鼎席，百年礼乐属春官。相逢若问留台客，为道归思鬓已残。
南极星辉莱屿动，北堂萱映海天明。百年花老秋风冷，千里云孤暮树平。
赤圃生烟回紫气，青鸾传诏下黄城。题诗增我斑裳恨，几遍停思无限情。
寂寂朱葵着意栽，相投情景自徘徊。每因擎露含珠泣，恐误倾阳带晓开。
疏影风移摇夜月，晴烟云拥覆西台。幽香暗度重华殿，时有游蜂送雨来。
得意葵花斩草栽，暂时相对且徘徊。百年殊色因谁瘦，万古丹心向日开。
不共群花发上苑，却怜异种出燕台。老天似惜倾诚苦，欲借夭桃雨露来。
检点红芳荷雨栽，平分清景共徘徊。醉倾晴日翩翻舞，笑领天风次第开。
吟席珠玑超翰苑，德星芒彩动天台。西山不减东山兴，佳事还随花事来。
共说山中好甲子，百年林下见高人。醒初幻枕俱为梦，归去此身方属君。
昏夜法星辞帝座，秋风行色动乾坤。西台多少含冤者，一听离歌泪满巾。
风吹枷锁满城香，簇簇争看员外郎。岂愿同声称义士，可怜长板见亲王。
圣明厚德如天地，廷尉称平过汉唐。性癖从来归视死，此身原自不随杨。
都门清雅古来名，复此微官托俊英。南陌联镳常日得，西郊别袂片时轻。
春帆处处江花落，寒食朝朝山雨生。无限垂杨堪系缆，临流且为一尊倾。
数亩池塘近杜陵，西岩一室映疏藤。水声入夜静堪听，山色逢秋始可登。
松下恋巢寒雨鹤，溪边扫叶夕阳僧。尘冠却挂知閒事，移住中峰再上层。
山城静土隔尘寰，高敝吟轩近钓湾。水露沙头无客泛，春来江上几人还。
烟波惨淡戎衣满，花鸟微沾岁月閒。衰飒不堪频对镜，鬓毛殊改旧时斑。
年少风流去不回，红颜白发递相催。误攻文学身空老，潦倒乾坤酒数杯。
何处马嘶残麦长，一声蝉送蚤秋来。牵情景物堪惆怅，独抱瑶琴扫石台。
不知何处写离忧，剑气徒劳望斗牛。山色遥连云树晚，溪声凉傍客衣秋。
情多莫举伤春目，句妙相容隔岁酬。故国别来桑柘尽，前程惟有一登楼。
百年身世似飘蓬，门掩黄花一径通。雨过悬崖霜叶坠，雁归沙渚夕阳空。
閒知有味心难肯，老去悲秋赋转工。无限故人头已白，怀思应在月明中。
最团圆处是中秋，好月那堪独上楼。尘世总经沧海变，烟波仍驻古今愁。
芙蓉欲绽溪边脸，鬓发还应雪满头。笑倚阑干吹铁笛，夕阳惟见水空流。
庭锁荒芜独夜吟，茂陵扶病卧西林。素书千载留孤影，碧落片云生远心。
水落平沙低度雁，月当高竹见栖禽。寒衣处处催刀尺，又听西风一片砧。
日下繁香不自持，红泉翠壁薜萝垂。鹤和云影巢高树，蝉曳残声过别枝。
万古风尘供醉咏，一轩秋雨对僧棋。分明更想残宵梦，暗指遥山学画眉。
十里蒹葭雨尽收，坐深河汉傍人流。萤低夜色栖瑶草，柳送乡心入酒瓯。
山石断云迷旧路，石门斜日到林邱。芙蓉帐冷孤舟暮，怅望空怜季子裘。
年来踪迹近何如，依旧风尘一客裾。江塔眺山青入佛，池荷覆水暖依鱼。
逢人耻作千金赋，杰阁空藏二酉书。世事浮云何足问，起挑残烛独踌躇。
门题三凤烁金鸦，天柱东头第一家。官到大卿心更小，齿登中寿德弥嘉。
幽居地远江如带，仙侣筵深枣似瓜。从此耄期无用颂，灵椿原惯阅年华。
走币飞笺百里情，白头扶病亦须行。江湖借石安鸿渐，钟鼓当筵愧鹿鸣。
薄海春风动韦布，满堂华月照簪缨。扁舟莫怪从宵迈，念在庭闱告不成。
黄尘向晚蓟门深，白石行歌无好音。万里登楼今夜月，三秋落木半河砧。
山空嬴女吹箫泪，天远梁鸿去国心。世路不如依漂母，且投书剑钓淮阴。
野水平芜霸迹消，苍茫万顷乱飞涛。参差三弄醉远客，七十二峰迎画桡。
细雨鸠鸣玄墓树，夕阳僧过虎山桥。武陵源口秦人路，莫向浮云问市朝。
缥缈尊前一曲歌，相逢其奈别离何。数声残角霜天晓，马首无情幽怨多。
蛾眉宛转倍堪怜，永别君恩赴九泉。千载马嵬山下路，伤心最是佛堂前。
野服黄冠绝世情，小斋无客罢逢迎。蜂窠衙静如山县，蚁穴泥深似土城。
雨久芭蕉心半捲，春迟杨柳眼初生。只缘编得花屏好，每日沿阶几度行。
疏松影里草玄亭，屋后群峰列翠屏。残雨小塘萍散绿，微风幽径竹摇青。
觞寻曲水流三月，剑拔寒潭洗七星。寂寂衡门无客到，林莺啼午梦初醒。
一自东南王气消，秣陵秋色冷萧萧。如今宫殿生禾黍，无复繁华似六朝。
千峰万壑羽人家，钟磬无声日已斜。闭却洞门春寂寂，晚风吹落紫藤花。
积善桥东旧宅间，独随阿母住青山。鹿车奉引行春去，多在云松九琐间。
祠前芳草踏还生，今昔犹存姜女名。判死一身归大块，误人百岁是长城。
形留石镜寒生魄，泪滴岩泉夜有声。故国云山隔湘楚，芳踪何处觅归程。
潇洒轩居昼不扃，森森碧筱近疏棂。秋风响戛琅玕玉，朝雨寒生翡翠屏。
好客每容人径造，弹琴只许鸐同听。真檀一炷清如许，闲诵黄庭养性灵。
寿坟高筑乱峰中，朋侣生时祭谢公。四座宴倾千日酒，重阳帽落九秋风。
玉山醉倒扶红粉，檀板魂销笑老翁。来岁登高修旧例，不妨胜会与君同。
二月南宫看柳条，知君已上秣陵桡。杨家制作多传后，苏子文章合在朝。
梦草池边歌郢雪，雨花台上望江潮。谁知东上门前路，此后行来分外遥。
东角门前十馆开，史家自昔总难才。病容野客随行入，远喜诸公取次来。
气合每联朝食坐，事多长后午朝回。扬雄识字今谁及，疑义须烦一一裁。
每依红日住长安，瀛海东头是大观。一代编年尊国史，六曹分局重天官。
同垂汗竹誇群彦，对掌丝纶见二难。曾向先朝分旧馆，壁间名姓老羞看。
赞襄花县独驰名，高论心閒政自平。寸禄只充沽酒费，一廉谁似到官清。
公馀束带横经坐，吏散空庭著履行。芹泮下车严释菜，棠阴悬榻待时英。
宦游此日非梅福，宣室他年是贾生。宛马向来空冀北，吴钩终见发丰城。
高凉月隐乡林梦，淮泗秋深魏阙情。知尔长才姑小试，不惭黄宪旧家声。
秋风开径已萧骚，词苑书来雁影高。健在我惟凋鬓发，雄飞君尚念蓬蒿。
缑山笙驻千峰鹤，汝海窗临八月涛。他日夷门忆公子，停车不羡信陵豪。
松擎翠盖竹含斑，卜得岩居近碧山。采药任从云外去，寻梅曾向月中还。
投簪两鬓未曾斑，占断莲花第一山。养得西湖双鹤在，云间飞去又飞还。
风花片片落衣斑，独倚萧墙看晚山。远渚睡鸥閒自稳，高林飞鸟倦方还。
落花苔径点苍斑，水静池平影倒山。笑指白云谁管领，峰头放出复收还。
出处关头莫浪谈，归收便合老云岩。挂冠却怪陶真隐，犹带山中宰相衔。
等閒勘破利名关，赢得伸腰免汗颜。若问好怀何处放，无过风月与溪山。
黄鹤仙人去不还，层楼高涌入云端。江天风景应无限，好写图归取自看。
閒邀吟侣访岩栖，雾树云山望处迷。涧水不流花片出，未须疑作武陵溪。
兴尽流连倒绿樽，山中风景不胜论。半岩斜日樵歌近，好蹑云根出洞门。
鸭有卵兮鸡翼之，翼成鸭兮鸡不知。食其毛兮饮其血，爱其儿兮恐其饥。
一旦长成生羽翼，啾呼唧唧复啾唧。整毛敛翼去悠悠，自成群队向波流。
鸭在水中鸡在岸，呼不回头呼又唤。呼不回兮唤不回，眼欲穿兮肠欲断。
劝君莫养他人子，长大依然亦如此。劝君莫听奴婢言，虽则亲兮心不顾。
鹦鹉西来自垄坁，西山霜霰若为姿。尊前最忆祢衡赋，洲畔空传李白诗。
学语共怜多慧质，垂头如亦解愁思。雪衣旧羡莲花舌，明月珠宫何处期。
十里烟花翠欲浮，试灯频逐少年游。共怜解赠江滨佩，不尽相逢南陌头。
缓夜笙歌方未已，撩人春恨可谁由。清欢不尽君同醉，梦绕驼山第几楼。
窗外梅花映雪枝，小楼清坐二更时。谈玄稍藉支公偈，玩月无如小谢诗。
幽赏共披尘外语，深盟宁负酒中期。南州不是陈蕃榻，何物能邀孺子私。
江村何必异蓬莱，竹里疏棂面面开。雨后花光疑幻出，峰前山势欲飞来。
眠高自稳青萝石，眺远频呼浊酒杯。草就太玄嘲懒解，汉庭谁识子云才。
圣德巍巍被八荒，大藩选士际时康。禹门共睹鱼龙化，阿阁争誇凤鸟翔。
六象羽仪昭至治，九苞文彩协祯祥。虞庭礼乐皆明备，好和箫韶九奏章。
山房夜半酒初醒，浣浣阶前竹露生。远柝击随风敛阵，疏钟鸣向月低楹。
松峰画布禅关峭，花径云封客梦清。吟罢忽惊秋事晚，厌闻塞雁向南声。
铁马归来偃绿沉，三军朝气散秋阴。偷安正是奸谀计，报主何知国士心。
湖上青山埋白玉，人间遗像铸黄金。春秋不废蘋蘩荐，精爽洋洋俨若临。
肩舆度岭晓穿云，不惜攀跻到夕曛。松径风微猿抱子，芝田雨过鹿呼群。
霓旌缥缈来金母，羽盖翩翻降道君。仙境泬寥人境远，四时风月许谁分。
幽居偏喜远纷哗，一室萧然任缀蜗。疏柳数株陶令宅，遗书万卷邺侯家。
芸薰缃帙香祛蠹，墨洒华笺字染鸦。负笈从师真有志，太玄从此授侯芭。
埋堄晴曦散曙鸦，独携书剑出京华。殷勤歧路一杯酒，汗漫江湖八月槎。
远水烟光连白雁，故园秋色醉黄花。送君未得从君去，迢递云山入望赊。
冰檗声名简帝心，观风隽擢涣纶音。一朝持节辞枫陛，千里驱车赴桂林。
雨过荔源青似染，云开尧岭碧如簪。悬知按部春风里，无限江山伴醉吟。
群峰叠叠此峰高，飞尽晴岚见翠螺。砥柱祗今擎宇宙，关门终古壮山河。
林间残照闻樵唱，天际微风起棹歌。身在江湖心魏阙，扁舟几度此中过。
爨下焦桐巧斲成，朱弦素轸有馀清。世人未悟胸中趣，雅操空传指下声。
宣父猗兰留古意，商陵别鹄寓深情。临邛错与通消息，千载风流笑长卿。
汶川晓发赴威城，强半羌夷少汉氓。荒岁民贫惩重敛，边关盗息罢长征。
马乘危栈空中下，人挟飞仙树杪行。王事驰驱忠荩在，贤劳未敢窃时名。
州雄百雉石为城，坐镇令人劲气生。利槊长鎗须破贼，轻裘缓带每谈兵。
将坛才俊遴年少，麟阁功名属老成。报国安边原有志，兹行肯使雪山轻。
昭代师臣儒者宗，旅魂奄过百年中。佳城改卜今玄圃，睿句留题古閟宫。
彷佛草堂栖杜甫，分明石室祀文翁。后人不尽怀思意，锦水滔滔日夜东。
士女填街拨不开，共看天使日边来。白罗衫称乌纱帽，坐听齐声说泠腮。
清江十里画船过，落日凉风水不波。花裤水军齐举棹，歌声唱作马前呵。
小卒横挑丈二殳，褒衣长帽似臞儒。当街一喝人争避，如此威狞更有无。
蛮官短发皂衣疏，江驿时来学步趋。归去休骑割鬃马，底鸦稳卧胜篮舆。
八月伞圆山下路，颠风捲地雨冥冥。劝君莫汲珥江水，斗死鱼龙气正腥。
机家舟上女如云，日日机中织缕勤。忽见江头秋月色，唱歌声到夜深闻。
齿牙如漆足如霜，红缕衣裙紫裤裆。见客不羞娇作笑，谁家昆艾卖槟榔。
鹦鹉窗前返照明，槟榔树下晚凉生。女郎浴罢清江去，不断秋砧捣素声。
风日清酣麦正秋，无边兰杜满芳洲。船窗梦觉多幽思，处处飞来双白鸥。
龙州长夏多风雨，山路无时一尺泥。今日开门喜新霁，洞云片片度前溪。
除目新颁出凤楼，荣看宰邑向清流。莫言虎榜三春客，只博花封百里侯。
天上圣心需抚字，海滨民力困诛求。君家宦业多循吏，会见功名指日收。
万里江山一短篷，壮游随处豁双瞳。三湘洲渚推敲外，百粤风烟笑傲中。
赤壁梦回秋月白，金台望断夕阳红。京华刮目惊相见，非复东吴旧阿蒙。
渥洼神骏齿初齐，惠我来从紫塞西。素鬣梳风流电疾，玉花照夜白云低。
千金未许论高价，万里何当试逸蹄。从此朝天骑去稳，不愁风雨汨涂泥。
金壶素楮墨淋漓，写出扶疏带雨枝。湘浦啼痕秋作点，淇园翠色晚含滋。
窗前把酒閒吟处，篷底停桡独听时。沧海新波添几尺，长竿欲系钓鳌丝。
身佩吴钩百鍊钢，芙蓉出匣耀寒芒。断蛟直欲趋东海，斩马何劳借上方。
怒斥奸邪惊落胆，气淩豪侠凛飞霜。平生致主凭三尺，星斗遥看夜有光。
先生廉介著孤标，步玉登金志不骄。久擅文名高一代，曾挥史笔记三朝。
胄筵德望追前哲，宫尹清班接上僚。委蜕翛然成永诀，芳魂空赋楚辞招。
清晓联镳驻宝林，禅房花雨坐来深。上卿酌酒陪高论，老衲焚香话夙心。
供食频分香积饭，闻经时渡海潮音。不因修祀承朝命，此地何由共盍簪。
见说君家好弟昆，伯埙声断几朝昏。紫荆堪恨花先陨，义竹空悲节自存。
鸿雁秋风吹别思，池塘春草役吟魂。诗成要识情深浅，衫袖重重是泪痕。
挟策聊为上国游，故乡归去属深秋。黄花佳景多清思，青镜流年正黑头。
科目从知非力取，功名须信待时收。相如珍重连城璧，他日重来价定酬。
初从海上见三山，虚得仙经论大还。天上鹤书真有召，枕中鸿宝竟谁看。
风吹丹旆秋云杳，草宿荒坟暮雨寒。遥想襄阳老耆旧，怀君终夜泪潸潸。
妾貌如花朝暮新，郎心似水荡青春。相逢好是回塘路，荷叶深深不见人。
荷花浦头春月明，问郎何处唱歌声。月明易缺似郎意，花开不断是侬情。
黄华之山起城市，山人卜筑偎山址。幽栖岂爱糜鹿群，万卷藏修遗孙子。
风回涧道松泠泠，濯缨亭畔竹琮琤。午凉吹醒芸囱梦，尘心一洗秋空清。
地雄景胜天开设，长价腾声属髦杰。万里桥西一草堂，千古人犹誇笔舌。
山房主人元功孙，构堂仰止多殷勤。请看庙貌南山处，文公文敏伊何人。
封章上计宜居最，奉命朝天在及期。帝阙九重环象魏，王春一统发华夷。
斑联簪笏扬休日，乐听萧韶锡宴时。既向枫宸沾圣泽，好归花县慰民思。
殷勤农父耕田劝，揖逊乡人饮酒仪。寡妇何烦孟尝诉，李娥仍诔度公辞。
淳风百里真堪复，善政三年属有为。莫道外官非近侍，钟山咫尺五云飞。
客行触暑向湖涯，拗得青荷作伞持。岛雨乍来珠乱走，浦风飒至扇同挥。
清香立鹭空思近，圆影游龟竟失依。正爱微凉消热恼，敢论高盖带倾危。
水中好葺湘累室，阵外何妨蜀客衣。谁谓脆柔难久恃，自怜芳洁少相知。
截筒拚饮匏尊尽，屑蒂须将肺病治。摧折敷荣吾庇赖，休歌柱镜不堪为。
山中幽人爱幽独，远搆茅庐傍崖石。云边静掩半窗閒，帘外长凝数峰碧。
佳致应知胜辋川，石桥花竹漫相连。閒心久已狎鱼鸟，落日更听鸣风泉。
别后君还几回首，茂陵仙客深知久。兴来笔下自纵横，却扫云山系君肘。
予亦常留栖遁怀，见此令人心孔开。何当拂袖同归去，与汝日醉眠苍苔。
辕丘之子神仙客，暂向人间寄踪迹。紫绶金章意不趋，白云芳树情偏惜。
旧构危楼野水边，青松翠竹满楼前。寒光静绕湘帘碧，暝色萦回翠黛连。
望极沧洲几千里，叠嶂微茫鸟边起。倚槛朝看出岫云，开门日对悬崖水。
予亦牵缨未得过，此时风物更如何。与君欲毕登临兴，独有陶潜归去歌。
生离死别已声吞，淮水东流万古冤。今夜石头城下月，何人把酒酹诗魂。
岂料明时竟陆沈，终天不泯九泉心。归魂想逐天边月，夜夜清泠石上吟。
断矶漂渺驾危亭，栏槛孤高见杳冥。牛渚波涛通海白，溧阳烟树入淮青。
骑鲸夜忆游仙月，泛鹢春浮奉使星。万古凭高一回首，玉壶清酒莫教醒。
香灺灯残意万重，与君共忆远游踪。尺书不到惊春雁，樽酒相逢话夜钟。
风动栎枝翻暗鹊，雨深莎井响鸣蛩。自惭浅薄谁招隐，尚掩丘樊学卧龙。
空斋不寐夜初分，独坐凄然忆故人。山雾满庭空翠湿，石床当户月华新。
竹窗把酒知何日，樵径携筇又几春。惟有别时芳草色，闭门相对碧如茵。
江淮千里久思君，高馆相逢兴不群。孤烛青灯人共醉，澹河疏雨夜初分。
心怀慷慨空悲梗，世事飘飖秖似云。良会未穷簪盍意，莫因归兴又纷纷。
惊见连篇锦绣文，营中将校罕逢君。投壶清致祭征虏，执戟多年杨子云。
银甲行穿江路柳，丹心每效野人芹。一窗细雨初相识，清馥如兰满室薰。
红尘不到三山远，家住蓬壶镜里天。隔浦落花双屐雨，过门流水一溪烟。
多时不到南湖上，花落莺啼又一年。有约画船同载酒，短篷春雨看鸥眠。
林花落尽殢莺歌，谷口劳君结驷过。使节三春来内苑，征轺五月渡黄河。
含香池上家声远，挥麈尊前侠气多。闻道螭头封事在，扶桑何日息鲸波。
夕郎白皙仍青春，黄扉落笔傍无人。当年但爱心骨老，今日犹窥诗兴新。
女儿意气衰避好，蚊翰亦笑南山小。秋堂隐几覆玄经，不道时人终不晓。
玉花骢马大宛来，俶傥权奇见异材。不道开元四十万，驽骀安得望龙媒。
雄姿逸气真龙种，赤雾团身白玉蹄。自是西来第一匹，东风萧散不闻嘶。
茫茫烟水世情疏，天上飞来旧友书。独卧故园如作客，远投佳句自愁余。
欲寻仙洞须听犬，莫待河鲂始食鱼。一片好花春日暖，谁同携手复同车。
弱冠王郎未有声，一经腹胆自知名。道同予贱分行止，才向豪门别重轻。
四海文人宁作我，百年佳婿为怜卿。旧游曾有青山约，深愿鸾钗是紫荆。
深秋山色绕平湖，树影层层塔影孤。文酒未忘苏玉局，楼台空羡叶金吾。
丹书旧叶藏盟府，白首閒身寄画图。最爱晚天星万点，一齐飞作掌中珠。
横放扁舟掠浅沙，却从波底见明霞。浮生尽日依渔父，旧梦今朝付酒家。
花谢已无重过蝶，城昏犹有后栖鸦。邵平本欲忘名姓，误向青门学种瓜。
涧底斜开竹下扉，竹深无复见晴晖。雨馀苔藓帘边入，风起钟声水上飞。
芳草绿迷新蜡屐，落花红湿旧朝衣。行吟日日思公子，叹指烟波愿已违。
为爱南窗槛可凭，石楼吟断一须冰。烟迷阁道山三面，水照帘波月两层。
绣被雪痕翻冷塔，碧纱花蕊落寒灯。疏钟不醒人间梦，去问西湖寺里僧。
题诗欲送江门棹，闻道羊城客已行。双鸟岂甘笼下老，孤帆惟向海边轻。
眼前蝶黛杯中绿，头上蛾眉水底明。好景断肠无可说，年年嬴得别离情。
荔枝红罢晚虹沉，催起南池送别心。对月句成初醉酒，倚风情绕欲弹琴。
天高孤雁终宵泪，叶密新蝉几处吟。直到江门停棹地，梦随潮水向君深。
河溯杯深昼未醒，晚风依旧醉湖亭。月将浮叶露痕白，烟欲窥帘山意青。
漏滴寸心银箭转，歌沉孤梦玉箫停。为谁江树分明见，飞乱松潭一夜星。
乌衣公子旧相思，呼酒江楼识面时。阅尽江山同有泪，坐残风雨岂无诗。
高才久羡登坛早，短褐空伤卖赋迟。若使晚霞能返照，故人应不负心期。
春晴彩绣簇湖边，百花洲前更可怜。白马青丝三月路，棠梨杨柳万家烟。
十二巫山日欲曛，相思谁更梦为云。烟波渺渺孤舟远，独折疏麻一寄君。
精庐新卜蓼花洲，隐几萧然已觉秋。坞西有客期未至，日暮临流看白鸥。
听雨西堂夜寂寥，绿波芳草恨迢迢。东风解送离人梦，曾过溪南第几桥。
玉貌承恩春最浓，楼头不怨五更风。三千珠翠无颜色，谁似嫦娥戏月中。
沉香亭上酒醒迟，正是君王赐浴时。知尔先秋畏摇落，十分春色在蛾眉。
曲涧泠泠乱石中，红尘已隔几千重。从今欲控仙人鹤，飞过匡庐第一峰。
虎啸中原天地间，白云犹得一溪闲。溪前送客师应笑，何事柴桑亦出山。
西湖秋水映芙蓉，不尽攀留别思浓。已藉青藜空白屋，共言江海得人龙。
金莲宠锡仍归第，玉笋先班复听钟。此去九重纾侧席，应多上赏及儒宗。
丹崖峭壁欲回澜，直插中流作柱看。影落江心疑燕度，根连钟岭隐龙蟠。
逍遥尽日机全息，花鸟逢春兴未阑。况是皇家礼芑地，河山长巩万年安。
江心一柱障波流，再入烟云豁两眸。近海疑从天外望，凭虚如向斗间游。
乾坤万里谁函盖，南北经年自去留。泣血迸空怜杜甫，杖藜不尽古今愁。
夕阳古渡问前朝，北指璚花观未遥。京口尚连秦汉月，海门不断古今潮。
遗宫芳草沿江渚，异代秋声引玉箫。醉卧欲消千载恨，梦回犹记鹤相招。
谒帝因耽万壑烟，相逢如到画图前。开帘席对花间月，倚槛杯浮镜里天。
共醉良辰兰曲酒，肯回深夜剡溪船。此时礼稔仍歌咏，犹恐春秋诧有年。
司农拜命向长安，满目甘棠四野看。枫陛行瞻曳履重，椿堂先得舞衣欢。
旌摇王屋冲星晓，酒尽苏门对月寒。为赋大东临祖道，凭君切直奏金銮。
探奇蹑蹬历危廊，披雾乘风到上方。醉向空中扪日月，梦回云里听笙篁。
即看紫气连高阙，似遇青牛过故乡。美景况逢词赋侣，总非吾土亦相羊。
风吹细柳摇香陌，行子萧条出京国。白驹皎皎蹴严程，雾鬣马鬃带晚星。
栗薪瓜苦淹中野，不见三年忧莫写。忧莫写兮心自知，欲写忧兮须此时。
我亦欲归归未得，送子归心转悽恻。青袍白马走天涯，看到燕山几度花。
丈夫自古轻离别，岂是鞲鹰饱飞掣。过尽长亭复短亭，故园桃李飘香雪。
灯火楼台皓魄圆，客心何事忆当年。鹡鸰飞处情多绪，鸿雁来时书几传。
春夜月如秋夜冷，燕山云与越山连。谁家更奏思归曲，无奈愁肠万丈牵。
冀北初秋暑尽消，无端风雨木萧萧。野农罢饷还倾筥，贾客愁寒半挟貂。
雁碍浮云时缓度，草迎微露更先凋。何人四望踌躇立，多病应无辱圣朝。
几年闻说邵家园，今日黄花对绿尊。水阁山亭斜肖郭，柳蹊松坞曲成村。
登高直倚林梢槛，向夕仍开竹外轩。莫谓丝纶有馀暇，太平箫鼓藉君恩。
高阁层轩野水西，白云长此护幽栖。买田祗为开三径，莳药还须满百畦。
春去林中花自发，客来竹下鸟先啼。夜游何事频携烛，明月纷纷随杖藜。
扶疏嘉树荫清流，卜筑曾闻顾虎头。乘兴不须题凤字，逃空聊复上渔舟。
忽逢名胜尊前集，好伴沈冥物外游。湖上秋风芳杜晚，月明相忆仲宣楼。
整顿乾坤事已休，冥心东市更何求。亦知圣主能怜旧，无那书生欲拜侯。
一木空悲支大厦，两旗犹见度中流。岳祠相望湖南北，长共忠魂地下游。
摇山仙馆接瀛洲，稷下名儒早见收。玉笋暂随鹓鹭入，金陵重忆凤凰游。
传经鹤禁恩犹渥，问道鹅湖意始酬。莫爱江山久留滞，伫看明主待谋猷。
珥彤几岁共仙庐，羡子承恩下玉除。春昼正宜新赐服，山房更检旧藏书。
梦回北阙陈情后，歌倚南山献寿初。我亦高堂凝望久，不堪千里独离居。
冬至阳生春欲回，天涯节序思难裁。自怜北地常逢雁，为望南云独上台。
玄草已甘吾寂寞，綵衣须共尔徘徊。去年此日还相忆，携手前溪问野梅。
家乡遥在越城南，酒国相携恣所探。游冶可能同侠少，綵毫时复倚清酣。
十离洪度应何远，一石淳于愧未堪。漫向妆台留姓字，镜中双鬓已毵毵。
采石矶头夜泊船，感时怀古思逌然。代回大历诗应少，天入南陲月自圆。
犹有妖氛横陇蜀，更堪胡尘落幽燕。骑鲸一去非关醉，千载还谁辨谪仙。
城阙遥遥壮九重，江流宛宛护双峰。枌榆肇造声灵远，丰芑留诒雨露浓。
万国车书怀拱极，千官环佩盛从龙。戎衣满眼君休叹，犹是先皇栉沐容。
绣错河山忽半分，却从相见惜离群。旅獒底贡知何日，青犊纵横尚报闻。
列剡只今推国士，先鞭应许勒殊勋。故人亦有新亭泪，弱羽无因致五云。
记得当年别路遥，音尘寂寂度先朝。颇疑望气依南国，犹有啼痕泣旧辽。
侯霸素痴仍是昔，景差能赋为谁招。越台春好蘼芜长，驷马何时重过桥。
旅况飘零亦复佳，鸠兹江上试芒鞋。故园侠少黄金勒，南国才人白玉钗。
兰雪佐谈如在目，烟云诒赠尚盈怀。莫怜贫贱韩夫子，裘敝长安未有涯。
卓锡何年自石头，禅心孤迥禁城幽。秪园旧接陶彭泽，芋火曾盟李邺侯。
王气只今回紫极，法轮应借柱阎浮。平乘一涕尘根在，此理吾师见许不。
蒋陵南望越山长，旅舍相依爱二方。泽雾几年成豹采，风飙今日待鹰扬。
尘途谁辨安邦手，藿食频回济世肠。块垒未平聊纵酒，如卿端许预吾狂。
七尺昂藏愧此躯，褐衣徒步一迂儒。未能健翮随鸿鹄，谁与修弧射狂胡。
忧国独馀填海恨，著书何异徙山愚。盈廷此日多长策，为问刍荛定有无。
严寒风色昼萧萧，极目关河涕泪遥。陇首自啼秦吉了，军中宁乏霍嫖姚。
雁臣聚朔卢龙暗，鲛室徂秋赤魃骄。纵使微忱动天听，空言何补圣明朝。
几年勤苦数行书，拟探幽深味道腴。钻仰未能窥户牖，趋陪今许拜阶除。
衣冠萃止和莺集，乐舞翩然振鹭如。俯仰古今空感慨，不胜风树晓扶疏。
一声清跸九关开，金殿亲看玉辇来。花压御筵摇绮席，云呈仙吹送霞杯。
君臣庆合真鱼水，夷夏欢呼动草莱。燕罢自惭无所报，欲歌天保更徘徊。
雪后龙墀不动尘，天颜有喜庆明禋。金声合奏君臣乐，玉食兼收海陆珍。
风外漏传双阙午，日边人醉九重春。小官何幸沾周燕，共祝南山拜紫宸。
天门晓霁五云深，仙仗遥传玉辇临。圣主虚明齐日月，儒臣文雅动奎参。
责难每进丹书戒，纳约常陈大宝箴。自愧大官惟窃食，许身何以比南金。
晴云天外阁轻阴，紫禁沉沉路转深。嫩叶当阶翻翠幄，秾花向日露丹心。
玉盂异色偏承宠，金鼎调时不费寻。从此翰林添故事，倚栏终日伴闲吟。
一声啼鸟送春归，万紫千红处处稀。独有此花为近侍，不随桃杏斗芳菲。
清标半露丹砂顶，绝品曾分玉带围。名世古来元是相，托根常得傍黄扉。
不辞蹑屩远寻师，廿载襟怀始一披。几向南中瞻海岱，今从座上挹琼芝。
谩言潇洒吟风日，愿学屏营立雪时。滥厕门墙成底事，抠趋惟有泪双垂。
长拟求归竟未归，几逢佳节恋春晖。争传荆树庭前秀，忍看鹡鸰江上飞。
季子古来遭堕落，元方应不羡轻肥。太丘曾颂难兄教，好向江门娱彩衣。
禾川把袂二年期，乡报长闻歌白眉。缊被几悲同睡处，残经却记旧题时。
但观明道识仁句，胜赋惠连春草诗。离别不须多怅望，萼楼旋拟奏埙篪。
玄都风境尚依然，陈迹回看已十年。渔唱浅深来渡口，桃花烂漫放溪边。
鱼龙隐见澄潭窟，松柏高参古殿前。胜地清光容易得，同游切莫负良缘。
天王简命重南巡，绣斧遥临法象新。荒郡何缘重拜睹，菲才有赖再陶甄。
一封慷慨忧民计，十载间关报主身。章贡水澌流欲尽，共言骢马早行春。
圣主恩深贾谊才，风流又上豫章台。峨冠掩映云霄迥，彩笔凭陵日月开。
铃响堂空疑乍至，鸟栖鹤唳喜重来。人传郡阁梅花瘦，夜夜精光烛斗台。
曾持三尺驻江城，野鸟山花识姓名。白鹭应同贞节白，青螺能及使君清。
暂宽郊甸埋轮意，须记邮亭卧辙情。寂寞侯芭难载酒，殷勤想见旧诸生。
北望齐东眼欲穿，相传击壤独归田。河山摇动搴帷色，父老欢腾揽辔年。
棣棣威仪今不减，棱棱丰骨尚依然。桃花未识朝天急，隔岸深深绾画船。
扁舟古渡正清秋，宝阁凌空翠欲流。骑鹤仙人诗可在，焚鱼学士榻空留。
长松乍吼苍虬动，叠浪初翻白雪浮。霜剑磨崖千古色，振衣还上最高头。
水漫平田绿树滋，野塘孤浦敞遗祠。春融砌草年年长，云拥图书片片垂。
未拜匡庐犹仰止，坐听彭渚亦流澌。乾坤负荷者谁子，独立庭阶有所思。
晓听纶音出大廷，驿夫挝鼓放舟行。江心水拥金山寺，京国云连铁瓮城。
松节固知经岁好，葵心先已向阳倾。此行止为询民瘼，未暇登临畅客情。
晓承恩命出鹓行，骢马西行驿路长。锦诰重颁新雨露，绣衣犹带旧风霜。
山连太华三峰秀，河出昆崙九曲长。一道澄清俄顷事，要看当道屏豺狼。
屈指离觞又送君，天涯雁影几回分。鉴悬秋水滇池月，帐动春风闽海云。
鞭弭中原谁左席，骊黄南国定空群。点苍山色青如许，赋就还凭驿使闻。
离筵楚楚柳依依，斗酒相看又落晖。南国君裁新赋好，燕台我忆故山违。
春风驷马于公署，明月兰桡燕子矶。临别殷勤重结袜，不堪黄鹄各分飞。
匡庐万丈郁嵯峨，彭蠡春深旅雁过。此去綵衣翩昼锦，遥看紫气映鸣珂。
烟波隐见渔舟晚，帆影参差估客多。把臂青衫应湿遍，岂堪重听伯劳歌。
残雨翛翛映彩虹，怜君独咏楚台风。远江帆影秋芜外，故苑砧声晚树中。
壮岁渐如辞幕燕，闲身犹作蠹书虫。雅音自古无能好，莫向人夸瑟最工。
漫说鹪鹩恋一枝，避人新结竹间篱。居同潘岳曾三徙，歌和梁鸿更五噫。
但得高阳寻旧侣，还从莲社赋新诗。风尘未敢论心事，久暂交情秖自知。
谁家居士卧祇园，有相人间骨尚存。对面九千犹是壁，回头一望已非幡。
刚肠久欲超真界，文字何须问法门。大道圆通元不碍，与君相对各忘言。
万里天风吹铁冠，三吴秋水正漫漫。匣中星动剑光白，帆外霜飞江色寒。
鸿雁早传瓜步信，芙蓉还傍石城看。南都赋就应相忆，明月孤樽坐夜阑。
老守题诗寄少游，天涯几度断鸿秋。丹心自许乾坤识，白发谁怜岁月流。
莼菜关情千里外，杜鹃惊梦五更头。章江北至云南去，独倚斜阳铁汉楼。
厌事尝疑抛县印，之官又见向儒宫。城临沱水新桥在，路绕恒山旧驿通。
乍到士人应认姓，试询父客几成翁。经中更废蓼莪讲，坐处青毡恨颇同。
半舫斋前种玉时，森森才见出墙枝。如今又见孙枝透，凤尾翛翛转更奇。
年踰耳顺发鬖髿，其奈诸孙未见何。独爱君家有英物，峣峣顶玉几摩挲。
垂老那堪谪远荒，凭高一望景苍茫。桄榔热雾迷官舍，薜荔阴云覆女墙。
水散蛮溪分燕尾，路穿瘴岭转羊肠。同时沦落天涯客，白首何年返故乡。
乱插花枝在鬓边，花阴谈笑棹觥船。不须重订东君约，岁岁看花首夏前。
石桥夕照断行人，一读残碑一怆神。七尺当年捐报主，二心千载愧为臣。
英魂赤日遥相映，侠气寒霜尚可亲。三跃未酬吞炭苦，祇令怀古泪沾巾。
黄鹂日日啭高枝，正是天涯倾盖时。风约露荷香淡淡，月窥檐树影离离。
千秋重见南池宴，永夜频传北海卮。解却兰舟相借问，西山宁负白云期。
天涯芳草碧纤纤，送客都门诗酒兼。话以忘形欢正剧，客缘将别恨偏添。
雪歌自愧巴人和，星聚重烦太史占。我亦将归对黄菊，销魂无用赋江淹。
烟涛何处接溟州，怪兕雄鲸出上游。旧迹百年归巨浸，庶攻不日赖嘉谋。
直教半壁凭支柱，何事投鞭可断流。由此金汤万年利，看人閒放五湖舟。
古迹几湮喜复开，九龙佳气若为培。侵阶细雨苔从长，绕洞新阴竹可偎。
绿径松声千树合，过桥山色一峰回。耽幽毋乃平生癖，拟办篮舆恣往来。
仗剑浮身几度秋，关河遍誓客孤舟。一尊酒尽千山晓，七字诗成华谷讴。
浩气填胸星月冷，壮怀裂发鬼神愁。龙池一日风云会，汉代衣冠旧是刘。
屈指蒙尘近十秋，每怀若作济川舟。公卿宁忆朝元暮，士庶空余思汉讴。
报越有君谁共难，椎秦无力独胜愁。螭龙岂是池中物，文叔当年自谓刘。
春光今夕别侬家，啼断流莺落尽花。便欲出门相送去，不知何路向天涯。
初寒渐觉透疏棂，败箨残枝满户庭。水院还他僧宝传，山农问我佛名经。
烟萋蔓草迷秋蝶，月暗荒榛聚夜萤。一种幽葩深涧底，了无人采自青青。
海色迢迢半紫氛，娑椤开落夏将分。道人清晓下山去，纸被一床铺白云。
江淹词赋綵毫新，七叶衣冠况世臣。瑞节千山金马使，竹书三署白云人。
过家因得停车骑，上寿应知望紫宸。京洛风流偏待汝，何能不忆五湖春。
幽花向晚压群芳，青女相怜未著霜。珍重品题逢豸史，重来应见带围黄。
烂漫西风九月芳，锦围深护未经霜。花神不爱春前品，铸出金钱破眼黄。
清才豸史漱清芳，口嚼清冰面有霜。老圃秋容期晚节，此心白日到羲黄。
秋满东篱色正芳，妒花青女欲飞霜。小亭清赏来诗侣，绿蚁浮杯荐蟹黄。
绣衣玉斧重流芳，劲节曾霏九夏霜。记取长安今日别，红亭处处菊花黄。
秦晋山河咫尺间，绣衣人望下台端。九重朝日辞龙衮，一道秋霜落豸冠。
阊阖夜深飞梦绕，太行云近举头看。北风莫谩吹关雪，鹰隼元来不畏寒。
文章柱史擅才华，独步中台帝所嘉。云簇朱衣兼绣豸，霜飞白笔更生花。
坐令豪侠遵王度，肯使奸邪小法家。归去倘劳当宁问，为言西土靖边沙。
清胜之居不可当，诗书亦许带农桑。近家湖似君王赐，买宅赀非录事将。
山有一屏华翡翠，人无半唾辱沧浪。开门尽得临流兴，何待兰亭始可觞。
杨梅堕地连日雨，江上唤舟舟不来。黄帽唱歌今拨棹，青天白日眼俱开。
沙路逶迤东复南，午阴僧寺驻羸骖。黄韰淡饭随时饱，土俗民情到处谙。
西峤迎眸青霭霭，晚风吹鬓影毵毵。驿亭一夜萧萧雨，宦况离怀两不堪。
芙蓉叠叠拥梅关，霜落枫林色正斑。马向云中驰鸟道，人从海上见仙山。
平时信史歆贤相，今日雄祠拜古颜。千载英魂招不返，悲歌空踏乱云还。
杖藜徐步意逍遥，望里风烟事事饶。偶遇腴田思种术，閒经断涧欲营桥。
农家傍竹门深掩，古庙依山字半销。何处晚风吹古调，太平村落醉归樵。
秋阴漠漠掩重门，宝鸭香消火尚温。南雁不传沙漠信，满庭衰草自黄昏。
晓承明诏别金銮，上马啼红玉颊寒。寄语高坛休拜将，空凭粉黛博粗安。
小径疏疏竹几竿，春风披拂长琅玕。日长试展湘纹卧，一枕苍云入梦寒。
琼花冻勒苍龙骨，法水低淋彩凤翎。愁绝英皇浑不语，九疑相对数峰青。
十日春无一日晴，玉阶芳草傍愁生。筚门静掩飞红乱，听尽流莺自在声。
濯陇雨晴春水生，人人驱犊陇头耕。太平不在笙歌里，只听前村打稻声。
松花酒熟菊花期，野老门开对石矶。便唤邻翁相对饮，一帘疏雨看霏霏。
故人有子早能官，万里曾经蜀道难。此去三山近南海，讲帷依旧一毡寒。
写得淇园脩竹枝，临行聊赠慰相思。清风直节岁寒意，别有云霄远大期。
昔到吴王避暑宫，灵岩寺在半天中。霸图终入黄池会，山势犹纾绀宇雄。
一去豪华千古梦，数声啼鸟百花风。高人好在琴台上，海月传心向碧空。
今年春多三十日，送春也觉春归疾。临风欲赋送春诗，花事阑珊愁阁笔。
东皇别我去难留，夕阳冉冉心悠悠。绿杨枝上莺声老，芳草渡头香雨收。
抚兹不觉伤怀抱，孤云梦绕闽南道。高堂添却镜中霜，安得春光镇长好。
回看九陌游冶儿，锦鞍白马轻罗衣。少年只谓长如此，不问春归春不归。
哀音袅袅出重帏，羁客仙仙思欲飞。弦滑酒香花正好，不辞零露夜沾衣。
汩汩寒泉泻玉筝，泠泠标格映清冰。愁中为鼓秋风曲，不负移家住秣陵。
弦上歌珠字字清，乍欢还怨不胜情。当筵醉杀新丰客，十四楼中第一声。
衡南老人身姓李，自说前生周柱史。采药长登紫盖巅，结茅直向融峰里。
羽衣玉杖独翛然，岩下时逢手一编。长生久已窥真诀，翻使灵椿让大年。
千里浮觞捲白波，醉乡无奈客愁何。云连桂岭香林异，煖入漓江瘴雾多。
尺素不随双鲤去，片帆空伴海鸿过。相逢暂慰阳回日，玉琯飞灰和榜歌。
高楼晴出帝城南，杨柳千家夜雨含。欲换春衣惊客久，况逢寒食思谁堪。
门前归路愁心绕，槛外群峰僻性耽。凭报故人应相笑，微身何事恋朝簪。
柳叶桃花雨夜干，今年寒食在长安。淹留不为依双树，蹭蹬合应笑一官。
行出都门常日暮，到来客舍已春阑。芳菲满眼心无奈，祇上毗卢閤上看。
终始幽明一理间，士林今叹失儒冠。午风亭上人千古，萧瑟西风满玉湾。
连璧英姿总一班，樽前且斗此时閒。狂言不禁仍多酌，醉舞何知复下关。
烛烬销花沉夜漏，风声入座起酣颜。但令主意无烦客，便欲相期日往还。
吴兴妙年冰雪姿，鸥波水暖清涟漪。醉挥兔颖尽书法，密竹幽兰苍玉枝。
湘滨楚畹烟雾湿，我欲佩之将何适。千载孤芳烈士风，一调朱丝对寒碧。
至阳之精善神化，倏忽云雷动惊诧。波涛汹涌万里奔，变态百状云为驾。
九五其位居至尊，尚书贤伟宜攀鳞。苍生正资作霖泽，拂拭此图裨圣仁。
雁荡高峰连石桥，草堂别构凌山椒。赤城霞气浮五彩，奇峰叠嶂争岧峣。
卢遨芳躅素儒裔，富积诗书佐明治。哦松月夕动遐思，官舍清风落空翠。
深院棋声日正长，博山添火试沈香。道人鞭起龙行雨，带得东潭水气凉。
雨逐西风遍野蹊，翠林深密石桥迷。杜鹃不识春归尽，尚送馀寒著处啼。
委心任运梦魂安，所欠无过未盖棺。方丈书巢盘马磨，半生家产钓鱼竿。
妻孥累重支吾拙，朋好愆多补救难。回首中朝全盛日，茫茫已作上皇看。
相见无期大可哀，何时化鹤复归来。骨销地下心难死，诗播人间恨未灰。
饭颗杜陵惭俗客，风流李白是仙才。怜君香草离骚意，检点遗编读几回。
何年鞭石驾长虹，联络环球一轨同。九载未平神禹域，四邻久慑大王风。
亡唇寒齿宁无畏，握手披肝或有功。看子江湖期志士，挥戈共挽日回东。
潇潇细雨作春寒，愿汝衣裘上客鞍。此去再偿文字债，归来仍饱腐儒餐。
久淹旅邸慈亲老，小隐家山梦寐安。早识鲈莼乡味好，不应岁岁戴南冠。
出身何地见奇才，廊庙今应逊草莱。乌鹊依栖无大树，凤凰飞去有空台。
病愁伴我艰辞绝，消息惊人怕递来。柳下首阳惟自择，此中工拙莫疑猜。
欃枪仰见斗牛横，时事喃喃告父兄。鼠迹零星天子殿，马蹄蹂躏帝王京。
且谈巢父成高士，漫说仪秦取上卿。数亩薄田生计足，半收秫粟半收粳。
遁迹山林愿久违，幽居来访竟忘归。桑麻乐事身堪老，铅椠谋生计已非。
酿秫家藏千日酒，登山人采首阳薇。知君蕉鹿忘机早，便欲从今卧翠微。
十年曾共竹林游，弹指俄惊两鬓秋。屈子行吟因放逐，虞卿著述为穷愁。
人生岂便填沟壑，剑气终看射斗牛。商略牢骚排遣法，醉乡长住百无忧。
拔地千寻耸碧岑，白云缭绕锁重林。迎风影散诸峰净，照日光摇万壑深。
寂寂仙坛凝晚翠，萧萧天籁响秋阴。灵湫潋滟神龙跃，几向寰中霈雨霖。
高蹑危桥似步虚，济川无事驾乘舆。神驱海石千重合，人度深溪万里初。
倒影迥疑悬螮蝀，狂澜真见跃龙鱼。问君待月栏杆处，黄石何年授异书。
过逢父老说崧阳，何武思遐白昼长。公自东甸隆砥柱，民从南国咏甘棠。
莺花四野春风永，桃李千秋湛露香。知是讴吟图不尽，更瞻畏垒祝庚桑。
秋林乌鹊冷无喧，永夕清辉接笑言。石映七星趋客履，槎还八月泛公门。
霓裳近拂南州榻，桂幄高开北海樽。拚醉自惭歌湛露，使君风谊满乾坤。
往事繁华逐水流，西风吹梦到扬州。花心不与青春竞，冰雪萧萧过九秋。
书斋隐几厌纷哗，閒看春风扫落花。忽见儿童占噪鹊，远劳车马到寒家。
缃帘捲月新赊酒，石鼎分泉漫煮茶。欲赋南轩酬盛意，挥毫临纸尚欹斜。
碧空遥访日华君，涧道泉香下鹿群。神女祠前岚作雨，伏波岩畔水连云。
石门冰雪清诗骨，仙洞烟霞隔世纷。金马玉堂归梦杳，野猿山鸟不堪闻。
絪缊长见吐奇芬，铭刻犹传汉代文。碧玉烟和摇蜃气，紫苔花冷隐龙文。
琴边昼永心同静，帘外风微手自焚。行向庙堂膺大用，磨砻远拟勒殊勋。
镜天日落万山秋，云水微茫岛屿浮。欲访仙源迷旧迹，满江烟月一归舟。
襄阳太守汾阳孙，早向天庭敷万言。铜章墨绶应列宿，德布闾阎如解悬。
旌能拔异先卓鲁，廌绣入侍犹鹏蹇。埋轮风采不足道，直气解使朝廷尊。
一麾复领专城寄，周旋百虑惟元元。千年载睹羊叔子，六载奏最逢羲轩。
承宣且更烦五马，未忍百姓攀双辕。八驺前鸣会有日，酌别暂尔倾芳尊。
乌纱天与老为容，白发知因病未笼。西序有攒俄殡雨，东林无树不悲风。
酒边伛偻思遗象，诗里推敲失此翁。独剩吾家旧题竹，一般潇洒月明中。
石头城下一分襟，路入金台别恨深。乡梦空怜终夜到，寿觞还意去年斟。
已从元服加三祝，好向明窗惜寸阴。自是临岐情最密，故将束带表同心。
青春去后几时回，银汉仙槎待子来。卞玉且为藏椟器，蠡舟终是济川才。
秋风北渚歌遗佩，晓日南山咏有台。忽睹双鱼传尺素，吟看怀抱郁难开。
鹤发双亲寿考同，五花鸾诰拜恩封。武公盛德歌淇澳，僖母高年颂閟宫。
冠簇骊珠明翡翠，袍呈鹭綵绣芙蓉。光荣共享儿孙养，千岁冰桃荐酒红。
喜遇清和四月天，远从郊外送行鞯。论心义重车难挽，惜别情深酒谩传。
夹道黄云翻麦垄，几村绿水没秧田。欢声想沸东西浙，应荷天恩广布宣。
山磴崎岖猿夜号，溪流如沸石如刀。刺桐花下思归客，待得天明有二毛。
迭迭青螺环墅高，幽篁山鬼伴挥毫。昼凝沆瀣疑阴雨，冷忘朱明忆缊袍。
深涧日飞亭午景，崇冈松动九霄涛。幕天席地惟狂客，清境何容着二豪。
微躯原乏济时才，老马虺隤祗自哀。惠养有年心未已，长嘶靡力首徒回。
半生尘网劳应息，两月烟霞逸转颓。再疏乞骸披沥切，从兹万念等寒灰。
三旬雩祷叹明河，忧国烦君借箸多。野叟桔槔逢叆叇，武人鼓吹值滂沱。
已知甘雨随仙梵，更遣清风入雅歌。循省素飧何所裨，惭闻闾巷说恩波。
月明横槊倚层峰，宵柝风飘和梵钟。南宅镐丰凭虎旅，西瞻江汉警狼烽。
且论天险元戎略，遑问风流豪士踪。待剪鲸鲵重蹑屐，为君磨石勒丰庸。
海涌峰巅烟雾浓，使君载酒意何隆。川明帆影摇霜树，山静秋声落夜桐。
祇地黄金宁踞虎，函关紫气自驱螽。却嫌居易游还少，一月重来问六通。
旧趋画省近金莲，今望苍霄北斗悬。术事自嗔诗趣减，欢辰聊遣酒杯传。
庭前丛竹含烟湿，冰下潜鳞伴石眠。应令故园猿雀待，思鲈会上五湖船。
天上惊传宠綍重，尊前献寿动慈容。馈鲜我愧鱼官监，锡类君真颍谷封。
经授五千窥道德，剑冲霄汉识芙蓉。新诗句句霓裳曲，莱子斑衣更勿庸。
孺慕一生今老矣，苍颜长日更嗟吁。坐穿赤石元猿啸，手植青松白鹤扶。
香露滴残千载泪，醴泉流出百年酥。高天瑞动悬弧日，恰见丹书贲草庐。
司隶南阳启草旌，水回山拥度云行。共扶龙驭飞沧溟，遑问仙梯蹑赤城。
俊获苟生新凤沼，筹资吴质旧簪缨。从军赋继康哉咏，宏济终持帝室衡。
十尺荆榛峡口涛，千年遗搆蜀云高。堂成莫话幽忧事，列座王杨尽彩毫。
金屋何曾盼阿娇，临春歌吹总寥寥。遥空一片飞云驻，人倚危阑弄玉箫。
羊角鹏程快羽毛，罡风八极送飞涛。窅然天际真人度，始信长沙蹋翼劳。
千仞冈回倚石梁，扶桑霞色对苍茫。长鸣独向朝阳下，人识清时有凤凰。
深夜西林棹雪过，一尊其奈故人何。宁辞大白千钟醉，饱听轻红百遍歌。
新晴清兴偶同乘，扫石留题忆旧曾。官道联镳无俗侣，禅床迎客有高僧。
珠林对酒循环饮，石磴凌空次第登。万里长江供远望，攀跻绝顶力犹胜。
浦树江云入望遥，晚凉风定水痕销。野凫狎客依兰舫，江燕留春集柳条。
旧雨故园频积梦，青云前路正趋朝。明朝相忆人千里，回首文光入九霄。
脱却朝簪便赋归，喜从林下制荷衣。金兰气味交犹重，冰玉家声愿不违。
沧海壮怀双宝剑，青山归梦一渔矶。升沈荣辱何须问，请看浮云出翠微。
便把图书付小车，急流先退甚惭吾。幽栖谩自携臞鹤，高卧从人笑懒夫。
一叶渔舟真活计，数椽书屋是良图。谁云林下浑无事，里闬追从有酒徒。
治城烟柳绾行旌，聚首无几又送行。黄叶翻风秋正爽，红蕖浥露气偏清。
云津水涨看龙化，桂籍香浮听鹿鸣。征骑騑騑随雁远，送君无限故乡情。
好山如画送行程，十里岚光照日明。远渚芙蕖秋色淡，长亭杨柳暮烟横。
看花犹忆当年事，把酒须拚此日情。闻说行囊有新疏，知君端不负生平。
羸马驱驰几日程，山城草色夕阳明。闽关路杳鱼书断，秦岭风高雁阵横。
客里逢秋谁对酒，枕边听雨独关情。自惭疏拙浑无补，欲把行藏问广平。
双阙深沉夜向阑，碧天露下葛衣单。风吹急柝严城闭，月照行人古道寒。
往事悠悠歌凤去，青山靡靡识龙蟠。壮怀万里同游在，满目风烟引剑看。
昔日孤山夜泛船，醉歌明月访逋仙。白头又上罗浮路，一色瑶池浅水边。
才名三绝冠词场，桃李新栽海国芳。虎豹藏时仍雾窟，凤凰栖处一鳣堂。
西山别酒寒蝉露，南国归人早雁霜。莫道官贫高马骨，千金台上待飞黄。
麻衣穿破不沾尘，海上支离一野人。本为圣朝无弃物，偶逢儒席得称珍。
红蕖绿浪横孤艇，白雨黄牛废一春。却愧南山髯长老，闭关深坐一蒲新。
才报羌戎息鼓鼙，又闻飞檄急朱提。蕃宣西去蛮烟净，剑戟回看雪岭低。
番部但思蜀相国，偏裨还忆谢征西。点苍不让燕然石，一柱天南可并题。
瑞石莹然冰雪姿，琢成宝月半如规。骊珠出海光犹湿，牛渚燃犀照不遗。
丈室明涵金色界，禅关朗映白毫眉。蒲团坐看炉烟袅，天禄何烦太乙藜。
腾空烈焰挟灰飞，望里荧煌煖气微。禅性定馀传指灭，客心燃后御风归。
烹来石髓凉侵齿，著尽霓裳冷切闱。入火化人元不爇，徒劳炙手借炎威。
墨沼苍龙蜕骨坚，冰霜难犯地炉边。送来雪里寒威重，领取春回煖律先。
炙手何劳争倚附，熏心喜见息风烟。乌金声实真相称，不朽精神藉火传。
行歌伐木隐林中，平楚高原四望通。爱踏春山萦碧草，醉眠秋壑舞丹枫。
唯留松柏团成盖，不许荆榛竞作丛。半岭夕阳归路稳，乘风破浪为谁雄。
择地求刍两得宜，欣看茁壮望蕃孳。薰风永昼蓑堪枕，残日荒村笛任吹。
海上平津封已晚，窖中属国节空奇。长原浅草清流绕，倒跨徐归信犊儿。
层枝叠叶点苔斑，深院重垣总莫关。夹道密移须按辔，满庭交匝可怡颜。
月穿池岸连浮藻，日射园林障远山。斜拂北窗来枕簟，清阴合处鸟声閒。
交枝低亚蕊纷披，舞影飘香化日迟。红颊晓酣微困酒，粉痕宵褪苦搜诗。
追从蜂蝶应难定，倦听笙歌有所思。寻遍天涯芳草路，三生石上月明时。
春宵花月照春江，泻影流香绕客艭。广野芳䰟招不得，一天愁绪总难降。
啄馀燕嘴归高栋，粘向蜂须入小窗。灯下帘垂寂无语，似随红烬坠银釭。
催花遣使忆新衔，又报春归燕语喃。园月和烟霏曲径，江风带雨洒孤帆。
乱飘不羡吴姬舞，远寄无劳驿使缄。藉坐锦茵新酿熟，待尝樱笋试罗衫。
隋堤吴苑锁春光，淡抹轻笼万绿杨。朝暮晴阴从变幻，眼眉颦笑暗相将。
莺梭忙织绡纹薄，燕剪平分匹练长。不辨离亭曾折处，遥连芳草断柔肠。
不睹芝眉二十年，相思每诵寄来笺。经行正拟欢连日，往返那期恨一天。
白发无情催我老，青云有路让君先。明春尚得趋朝便，肯约歌呼醉画船。
积石移松满户庭，春云飞绕似林坰。日烘瑞彩香盈盖，雨湿浓阴翠满屏。
三径飘扬迷鹤梦，半岩舒卷带龙腥。呼童净扫窗前影，自起挥镵斲伏苓。
新凿荷池引水通，雨深花满趣无穷。盘倾珠颗齐翻翠，衣露霞绡半折红。
四座凉生风细细，一帘香沁雾濛濛。此中清景真堪赏，何必移家住瀼东。
林亭明月趣偏嘉，知是滇南好事家。一片寒光清属影，十分秋色莹无瑕。
翠盘香露翻金粟，荷盖西风老桂花。恍似水晶宫殿里，几回忘却在天涯。
吟窝新结小崆峒，静爇名香趣不穷。四壁晴云生夜白，一星温火吐春红。
水晶帘静诗魂爽，银叶炉深鼻观通。睡起只疑春色暮，满帘飞絮月朦胧。
春满亭台日乍长，百花开遍斗新妆。锦屏高映秋千索，金缕深围蹴鞠场。
几阵轻风娇弄影，一番微雨细生香。东翁最喜留宾醉，更爇银灯看海棠。
排空高插净无埃，万朵芙蓉映日开。拄笏岚光和露滴，卷帘晴翠扑人来。
地连金马岧峣耸，势压青螺宛转回。我欲题诗最高处，凌风飞上紫霞堆。
重重秀色翠模糊，展出天边一画图。瀑布喜看飞壑泻，荡胸时见断云孤。
千寻玉柱排青笋，九叠金屏上锦芜。最爱初经风雨后，满林香雾乱禽呼。
绿树桥头路转回，水光山色映楼台。扁舟荡入荷花里，知是游人避雨来。
镇日凝妆倚画楼，黛眉蹙损远山愁。边尘未息征夫远，只恐青春误白头。
暂离紫府入秦城，水路迢迢数月程。北客共知元有种，东君谁料太无情。
群芳各藉阳和力，一树何孤雨泽荣。醉里师雄呼不醒，翠禽空绕月三更。
笑取红绵拭镜光，香台珍重晓来妆。瓠犀微露朱樱破，猩血轻调玉笋忙。
樊素年来添妩媚，乐天老去更疏狂。金笼鹦鹉惊相见，却怪风前笑语香。
战袍簇锦炫朝晖，万里边城纵武威。沙苑不归蕃帐马，将星空堕塞垣扉。
草荒高冢埋金剑，云锁空山暗铁衣。一段英雄招不返，野花香冷雨霏霏。
抱琴随处觅知音，谁识离骚万古心。行到溪山幽绝处，细听瀑布涤烦襟。
屋绕芙蓉九叠屏，日长客去掩閒庭。岩花煖傍疏帘落，阶草晴分汗简青。
温火试香删旧谱，汲泉煮茗续遗经。江南定有徵贤诏，太史方占处士星。
少陵野老去不返，十亩山田多白云。新筑茅堂尔为主，独栖嵓洞谁与群。
夏日来就碧窗卧，午风细洒青簟纹。飘然梦觉坐苔石，笑饮竹泉歌夕曛。
仙楫已浮南渡水，故家犹问北邙山。迢迢岁月迁移后，隐隐乡闾梦寐间。
风气不随金谷散，云仍今见玉麟还。芳邻近接程门迥，数仞宫墙尚可攀。
云中转转试钩梯，棋路分明似芥畦。便欲与君终一局，只愁石烂水流西。
不见人龙盖世英，眼中今是老门生。百年朋友斯文泪，万古师徒骨肉情。
此老平生真不忝，何人死后敢辞铭。栖云有石撑天地，先请君磨万丈平。
愧乏雄文惊海内，嗟因拙宦滞天涯。金茎望外长怀国，绿绮声中自放衙。
公暇挥毫情稍惬，远来倾盖义偏嘉。壮游未藉雕虫末，况已新篇丽彩霞。
海畔栖迟似隐沦，旅怀相慰转情亲。盐车渐逐泥涂老，金市遥看岁月新。
久客关山怜落魄，淡交风味见吾真。玄言若就当谁识，门下侯芭有几人。
蓬莱宫阙待仙班，倾盖逢君暂解颜。结客少年场渐散，异乡岐路辙俱环。
相看气味投兰芷，不为泥途弃蒯菅。珍重双珠来合浦，案头交映夜光寒。
楚畹曾传大国香，相逢意气即飞扬。艰危鸟道非龙种，蹀躞词场总雁行。
得路云霄终接武，论文风雨暂连床。荆州敢谓同司命，却喜文林集众芳。
寒林斜日动柴门，一舸遥遥入海村。七字通名孤解后，尺书欹枕得温存。
京华消息关心远，野戍风烟望眼昏。万里江湖分终老，平生赠处欲重论。
木落空江烟雾深，客程无奈雁声催。船从贺监湖头过，人在吴王城里回。
梵刹雨花霏雪窦，海潮浴日上蓬莱。灵椿此日应千岁，好著斑衣献寿杯。
吾皇神武定山河，上相奇勋盖世多。周室兴王尊吕望，汉朝开国任萧何。
形图麟阁威当仰，铭勒燕然耿不磨。胙土分茅延世赏，振振麟趾沐恩波。
清名奕世荷君恩，白发他乡卧掩门。故国江山愁杜宇，孤村风雨忆麻原。
红泉酿酒分松液，翠石题诗杂藓痕。归去茅斋第三谷，玉田清露长兰荪。
飘然仙驭出江城，点点卿云马首生。雪意朝凝车上色，梅花夜落笛中声。
可知按部多鸾集，谁复凭山有兔营。独喜双旄风雨静，桃源鸡犬得无惊。
三朝勋业重姚崇，最与家君契谊同。帝里风烟留故宅，仙乡山水见幽宫。
两家莫报君恩厚，百世应存士论公。我忝礼闱门下客，不胜清泪落东风。
泛渚眠沙各自如，忘机相对称幽居。意如亲笔惠崇画，迹似古文苍颉书。
春雨兰苕迎翡翠，夕阳葭菼伴舂锄。阑干角畔题诗处，眼界无多景有馀。
小堂新敞未为华，双燕频来语似夸。尔欲营巢无不可，去年今日在谁家。
道心祗与静相宜，燕子营巢未必知。鱼钥不防歌舞夜，闲门闭早启关迟。
祖龙长策不知图，空筑长城远备胡。四老朝廷安一老，当时谁得杀扶苏。
惠统安危覆手间，都将鹤发动龙颜。元功空佩通侯印，不及芒鞋一下山。
谁云盛德格天难，国本将危又复安。试按楚歌评汉祖，沛公元不溺儒冠。
避汉逃秦智虑周，谁知亦堕子房谋。可怜他日安刘嘱，不及留侯及绛侯。
山不疑人人自疑，苍梧被枉已多时。零陵召父经游地，莫向愚溪强赋诗。
家母素知儿有志，他人却道帝无心。史官兼载非相牾，后世那知费讨寻。
古不愚人人自愚，敢从千载见微诬。大文如日垂霜卷，岂为丹黄变绿图。
岂谓前言即赘疣，薪传火尽倩谁留。鬼神易泣鸿荒字，龙马难开叔季眸。
纸外馀声须嘿取，个中玄理赖冥搜。此时再索衢花照，一室犹堪万古收。
故国山河入望寒，新亭风景自漫漫。江楼月放深宵眼，星洞云浮五夜冠。
寒树依微霜乍染，秋潮转盛露加繁。心随流水悠悠去，愁对商飔动晓澜。
羁客从人敢自安，孤舟作伴祇惊湍。云垂百仞临流壁，雨破千层沸石滩。
窈壑初惊龙虎睡，殊峰夙费鬼神剜。疲篙日向狂波砥，在水仍歌行路难。
源泉那似定山佳，学种平湖十里花。天地何尝无雨露，春风原不择贫家。
诗篇到老贪明月，酒盏寻常酌晚霞。谁谓卑官无好况，风前乌帽几回斜。
天闲十二近山眉，骏骨吾将一顾之。大府虚堂淹此日，白云高帽去何时。
文衡有旨惭公剡，秋兴无端寄小诗。聚首传杯休谢醉，酒中真味少人知。
老去青毡不怨寒，閒将镜水静中看。幅巾何处来斯老，西席裒然对冷官。
铅椠未嗟身计薄，烟霞聊放脚头宽。太平八十身长健，懒逐飞尘听八鸾。
爱饮村醪懒赋诗，此中真趣有谁知。教成白鹤如人舞，买个黄牛当马骑。
除草涧边春意足，衔云洞口夕阳迟。吟成独坐空庭久，正是纱窗月上时。
菱花初剖镜分鸾，十载长持半面看。约得幽期正月望，人间天上共团圞。
悲秋一借阳台雨，却怪明河此夕阴。剪烛试窥牛女渡，落梅先入凤凰琴。
情随天上乘槎客，响切城南捣素砧。回首珠江花艇夜，玉人歌罢漏沈沈。
一勺名泉手自调，石筵香烬夜遥遥。半生寤寐虚双鲤，万里容辉挹片绡。
学海竞夸天阁秘，春心欲托帝巫招。芳樽潦倒郎官舍，江芷皋兰雨未消。
平津旧辟招贤馆，乘兴来寻惬赏期。南陌青旗醮甲酒，东风小苑断肠枝。
游丝日暖即横路，舞燕泥香故掠池。见说醉花宜及昼，可能辜负艳阳时。
珊瑚挂镜画双眉，罗绮娇春不自持。欲把花枝比颜色，海棠含露半开时。
黼帐香销宝镜尘，经过芳树不成春。蛾眉莫道为枯骨，犹作襄王梦里人。
南陌香尘逐马蹄，东园桃李共成蹊。春来树树花先发，独有垂杨叶早齐。
仙观台荒蔓草中，海棠一树太憎红。可怜亦是星槎物，不学葡萄入汉宫。
惜别衔杯过虎丘，行人无奈乱山愁。澄江一别秋风里，枫叶芦花是客舟。
献策当年动玉音，云霄旧路复追寻。江山聊寄登临兴，草木犹知抚字心。
菊意渐香螃蟹实，松阴乍冷鹤猿吟。荒岩醉访歌台迹，雨长苔花翠湿襟。
万安县前小驻船，逢人尽说令君贤。风云沛邑今几载，冰雪鲁山经五年。
墨绶近民心乐易，绨袍赠我意缠绵。御屏风上书名姓，即见紫泥下日边。
数株婀娜拂云青，一室萧然远利名。人物俨如陶令宅，风光不是亚夫营。
暖烟夹道清明近，香雪飞空谷雨晴。何日杖藜容直造，为君沽酒听新莺。
先生蚤践菊村踪，学富才充气宇雄。沧海遇仙传异术，金台承诏谒重瞳。
奉祈礼寺恩荣渥，解组鄞江寿考终。愧我疏庸相见晚，束刍聊酹柳庄风。
满怀天地隐疏帘，卷尽人间万柳檐。安得风花无我处，江山随地醉陶潜。
望水寻山到柳庄，山青水绿近陈仓。安民空抱平生志，今日浏阳学发棠。
一种幽芳占早春，雪中谁是看花人。暗香疏影吟边趣，祗许逋仙为写真。
一树寒梅冒雪开，看梅高士未曾来。空庭岁晚无聊赖，索笑巡檐日几回。
别来日日动遐思，又值西风过雁时。门掩空斋人寂静，芭蕉叶底坐题诗。
碧荷池畔赤阑东，此地曾留坐晚风。今日却成千里别，何时相对一尊同。
判别俄惊半载馀，驰情今日倍如初。西风吹起南来雁，带得秋空一纸书。
曾是齐廷视草臣，十年天上掌丝纶。堪嗟出刺湖州日，还作杨家佐命人。
江南江北锦帆来，妾自商歌妾自哀。百曲迷楼春不住，杨花飘荡李花开。
意气相逢更爽然，由来楚客自多贤。匣中龙剑应长合，袖里明珠好并圆。
美酒但谋清夜醉，雄心宁藉故人怜。临邛近见誇车骑，大可成都拥鼻眠。
鼎湖龙去不知秋，湖水依然入海流。仙杖凌虚嗟帝远，鸟号堕地是谁收。
天空鸥鹭联翩起，波暖鼋鼍赑屃浮。西望崆峒重回首，白云千里去悠悠。
曾闻吴越此交锋，回首苏台霸业空。当日空岩流战血，至今衰草起腥风。
裹尸国士浮江上，覆面君王死甬东。若论灭吴功第一，捧心人在馆娃宫。
万里书来已二年，惊闻不死却悽然。家人纵有惟存半，别梦虽多不记全。
目断蛮云心似雨，泪兼蒲墨字如烟。可怜谢野原头路，谁向春风扫墓田。
久别音容感梦思，觉来人境怅何之。清宵正及神游处，白日犹疑面命时。
乡里好题慈孝传，茔封谁作著存祠。因君无限增悲慨，目盻庭柯与赋诗。
尘编千载定谁开，江左衣冠尚此台。石上松阴虚白日，池边鸟迹认苍苔。
岂无高士谈玄在，亦有群公仗节来。负笈独堪人巳远，春风依旧沐蒿莱。
柳陌尘销暑雨残，故人骑马出长安。三场旧识凌云气，百里今为应宿官。
丹荔黄柑知地胜，天涯民力赖君宽。元方若见凭传语，侍从年来愧素餐。
一瓣芙蕖是彩舟，棹歌离思两夷犹。风鬟雾鬓遥相忆，月户云窗许暂留。
波冷绿尘罗袜晓，恨添红叶翠颦秋。双鸾镜里瑶台雪，任是无情也上头。
一生事业总成空，半世功名在梦中。死后不愁无勇将，忠魂依旧守辽东。
记得相逢一笑迎，亲承指教夜谈兵。才兼文武无余子，功到雄奇即罪名。
慷慨裂眦须欲动，模糊热血面如生。背人痛极为私祭，洒泪深宵哭失声。
太息弓藏狗又烹，狐悲兔死最关情。家贫资罄身难赎，贿赂公行杀有名。
脱帻愤深檀道济，爰书冤及魏元成。备遭惨毒缘何事，想为登场善用兵。
海鳄波鲸夜不啾，故人谈剑剡溪头。言深夜半犹疑昼，酒冷凉生始觉秋。
水国芙蓉低睡月，江湄杨柳软维舟。自怜作赋非王粲，戛玉鸣金有少游。
葡萄新酒泼流霞，十月燕山雪作花。天子后庭誇玉树，昭君胡服拂琵琶。
辛苦风沙万里鞍，春红微淡黛痕残。单于犹解怜娇色，亲拂胡尘带笑看。
智过千人谓是英，超群岂入此中评。欲施雨露崇朝遍，但卷风云指顾清。
万卷淹通才鬼服，千言立就羽流惊。执鞭愿者追随往，渠在峨眉绝顶行。
圣贤怀德觉顽愚，出处难将一局拘。坐榻穿时真乐在，辙轮环处苦心纡。
功存克己坚持足，愿结成民取次符。举世簪缨为若事，荣名绝与至人殊。
世间左道孰为凶，最是龙阳泣楚宫。禽兽犹明真配合，生人反昧假雌雄。
元宋推寻楚汉时，千秋名姓几盘棋。儿孙田宅思牢固，官印私钤策罔遗。
垂帘清昼篆烟霞，满地苍苔衬落花。习寂不须天送供，图閒懒为客煎茶。
寒炉煨芋留残火，怪衲连云缀断麻。兀坐不知天早晚，月移松影上窗纱。
冠裳太学且归来，岁月螺溪旧钓台。蚤向江东称竹箭，伫看天上跨龙媒。
堂边古木巢高鹤，户内寒流洗落梅。共道周颙非俗客，移文应不勒山隈。
学士长杨赋早传，偶来花下醉江烟。亦知芸管春秋癖，应有苔文侧理笺。
我自蕺山惭逸少，汝将淝水制张玄。莫言田父衰仍拙，曾记宣城赌郡年。
流火商金静晓云，伏残馀暑未清熏。孀荆不记秋风冷，日浣轻纱制练裙。
天子荣亲濮议繁，宋朝多事我朝翻。状元修撰浑年少，谪戍云南未是冤。
权奸垂死未心灰，领史秦埙后命推。只道世人聋哑尽，不将董笔刺渠魁。
宦竖么么秽浊躬，投缳旅店疾如风。官高经略师徒丧，俛首求生贯索中。
一人两子算盘推，积到千年百万胎。幼子无孙犹不暝，争教杀运不重来。
篇章无奈出身何，释褐忘筌弃则那。结习他年难洗涤，刊成宦藁摘瑕多。
昔年半菽费忧谋，今日千金橐送收。止足不生清夜想，蝇营直向死前休。
华夷兵合汴城围，应举书生翰墨辉。斜虎已逃宫驾乱，腐儒犹整旧襕衣。
适口滋甘是处生，酸咸得诀有馀清。何须越国求珍错，狗欲伤身长嗜萌。
为构华居竭智钱，此身许住几多年。儿孙奉祝于斯否，从古雕梁不久延。
联璧当年旧有声，千秋埋玉怨难平。邯郸久作炊粱梦，都市犹传掷果名。
肠断山阳灯下笛，魂销缑岭月中笙。萋萋满目王孙草，岁岁春风墓上生。
为语攀辕减别愁，使星仍照粤江头。棠连千里河同润，薇对三城地旧游。
百雉重关新保障，万山过雨足瓯窭。已知凤下人争睹，旋听将雏兴自悠。
千花万卉中不妍，千风万波中不颠。此是恒山大茂石，天教飞到圣人前。
爵以大夫呼曰丈，挟贵挟长可如何。要是天生双介节，我龙尔虎不差多。
欲图少室恍三分，为有清光不点云。自结草亭深树里，幽山淡水太玄文。
尔雅才疏六月笺，绿阴长到十分天。情知北户风犹好，意在临流不在眠。
才着云山即有烟，分明传与画中禅。聪明无过戴安道，曾把金针度范宣。
一班新秀出仇池，畅可清霜欲下时。传与明时当谏草，臣心原奉石为师。
十洞神仙伏阙呼，怯投凤穴去为雏。自关天上仙才劣，玉局班中取大苏。
勃窣烟楼撞却难，乃翁自立尽头竿。也留一著输儿子，二十年来六品官。
天生彩笔列明霞，行袐书厨三十车。便到洛阳仍第一，去冬先发牡丹花。
玉节纷披妙鬘云，潮音端的是声闻。可知佛日辉如此，海不扬波为圣君。
看山亭上晚凉多，曲曲朱栏瞰玉河。一派响泉云外落，长流不息似恩波。
五老峰前瀑布流，望湖亭上谪仙游。若为更把瑶琴弄，并作乾坤一片秋。
罢钓归来未夕阳，瓮头新酒绿生香。饮馀只向船头坐，杨柳风清水面凉。
扇底清风画里云，江东渭北思纷纷。缄封远寄情何厚，人在沧波白鸟群。
铁梗棠开嫩叶青，伯劳偷眼观蜻蜓。生成莫使充馋咽，爱物存心物有灵。
罢钓归来不系舟，便沽村酒醉乡游。梦魂只在鸥群里，明月芦花一片秋。
白蘋风起去帆轻，旌旆还过海上城。儒将有名今不忝，只谈诗句不谈兵。
凌波罗袜曙尘生，洛浦神仙入化成。水月仙人谁可供，银台金盏露华清。
翠袖啼痕日日新，回看汉月远随人。不知世上黄金贵，空信朱颜镜里春。
历历金吾树影繁，瑶坛铎鼓动黄昏。迎和门外灯如昼，内直诸臣夜拜恩。
沉水龙涎彻夜焚，桂宫芝馆结祥云。坛前才布诸天位，苑外先催学士文。
玉貌终年侍禁闱，每逢时节赐金绯。君王不爱纤腰舞，裁作雷坛拜斗衣。
皇图北极彩云边，旧事伤心在目前。万里公车催朔雪，午门紫气望尧天。
孤城群盗方三日，许国元勋限五年。金盌玉鱼千古恨，何堪鼙鼓入林泉。
山斋深掩避新寒，炉火初红夕照残。坐听天风知雁急，病馀鹤骨见衣宽。
五岭招魂无宋玉，千峰卧雪有袁安。百情未尽悲何极，自觉年来梦已删。
谁说仙人好住楼，道心如水意如秋。窗中十里湖光冷，林外千峰月色幽。
今夜不教天入梦，当时已见海无沤。抱襟独坐寒更迥，白眼碧霄两不收。
滚滚江流无尽期，关关林鸟欲何为。馀生总是艰难日，胜事难追少壮时。
赖有黄花留岁月，无劳萱草解忧疑。遐心一往凭谁问，坐落寒更山月移。
北雁南飞朔气侵，悲鸣未必为知音。飘飖万里凭风力，断续千行到岳阴。
细认江芦归路远，难携海燕入云深。旷观物理皆如此，老我桄榔信宿心。
一笠风烟望故山，石梁流水尚潺潺。投林输尔鞭先著，待月愁予身未閒。
远接湖光高筑室，近穿松径自为关。听猿更有幽怀在，分付溪云留半间。
一年才得两封书，桃雨霏霏柳雨疏。吴峤夕阳投寺晚，锦江归鸟啭檐初。
迢遥客路饶新语，寂寞家山掩敝庐。收拾笠瓢还旧隐，春光容易待樵渔。
百二秦关定帝州，祖龙何处觅浮丘。不信鲁连能蹈海，却疑李广未封侯。
云山一自归黄鹤，沙渚于今泛白鸥。观水再逢梧叶冷，乘槎应溯蠡湖秋。
乞归未许奈亲何，帝里风光梦里过。三月春寒青草短，五湖天远白云多。
客囊衣在缝犹密，驿骑书来字欲磨。圣主恩深臣分浅，百年心事两蹉跎。
一上春台草陆离，忽瞻遗像起遐思。江山恨少滕王赋，风水愁多二女祠。
石廪不知云去地，雷塘犹想雨来时。凭君莫引飞鸿望，万里骑龙任所之。
手线缝衣欲问寒，慈颜时向梦中看。世间尽道为官好，天下无如别母难。
读罢家音添鬓白，书成国事剩心丹。青灯自照砖河夜，回首江南路渺漫。
芦泉本是神仙骨，误落人间识者稀。听竹每联风雨榻，涉江曾制芰荷衣。
台荒蓟北千金筑，帆远吴西一鹤飞。寒日萧萧那可度，凭君预拂钓鱼矶。
诗兴时来案牍边，故山风物自年年。渌分一水桥南北，青拥群峰屋后前。
明月半窗空有梦，清风两腋竟何缘。只应独上金山寺，吟倚沧江万里天。
花气祼缊共暖风，谁从起处问西东。偶来似与游丝下，却散还随梦蝶空。
曲槛有时应独驻，幽居何地不相通。等闲拟得涯翁句，已落人间色相中。
烛照高斋坐论文，十回侍侧九乔君。讣传两地恸复恸，声隔九原闻不闻。
南国江山愁夜雨，西涯水月梦秋云。独怜风雪泷冈馆，犹许幽谈到夕曛。
观物年来眼近真，燕居亭上有閒人。雷声连送两朝雨，花事顿消三月春。
木芍药阑青草长，石菖蒲沼绿波新。南沙有客应同兴，何日相过洗渴尘。
春色无端满地莎，伤心燕市偶经过。清风又读忠臣传，白日如闻正气歌。
社稷一身惟死是，纲常千古有功多。瓣香未了平生拜，回首荒祠独奈何。
晴日重阳冗里过，百年佳节几蹉跎。山当对面愁登远，客有知心恨别多。
白发此僧聊尔耳，黄花明日又如何。沧浪濯足非吾敢，敢谓春湖胜王珂。
荒城古堞卫河滨，箬裹青盐艇作邻。碧瓦朱扉犹有庙，玉鱼金凤已无人。
渔山山人不出山，朅来燕市仍键关。含毫泼墨自怡悦，为我披豁开心颜。
鹅溪一幅营丘似，积素凝寒半江水。残条拂地冻欲僵，有客孤舟去如驶。
芦叶萧萧风乱飞，千山寒色兼斜晖。此翁掉头颇解事，天地已闭人当归。
不然访戴意亦适，岁寒兰芷应须惜。多谢山人冰雪心，挂帆好向罗浮宅。
共说神宗驾幸时，侍臣朝立碧云墀。因看秃发龙衣像，向揖西来面壁师。
传闻诸帝过陵傍，却与中官一样装。独有龙衣双骑夹，野人亲得认祥光。
陵园西过瑞云扃，世庙神宗辇步经。寺有香山称独翠，轩承御笔写来青。
肃皇因侍宝慈游，宫女和南满殿头。天眼品题真绝称，侍臣恭纪老僧留。
神庙好题清雅字，永安禅寺挂东轩。更看海淀虚亭上，笔力端严体势尊。
路上弘光石十盘，排生翠柏作阑干。太平天子曾来住，虎步龙行绕复看。
虾蟆石下落花疏，双井流泉度曲渠。引出小池桥底过，绿波摇动见银鱼。
土木征亡有范安，紫芝崖下葬衣冠。游人解说当年事，不比寻尝近侍官。
郑同当日使朝鲜，梵宇回将样式传。宝殿叠安千佛座，外头如窣堵波圆。
禅房花竹映林隈，绀榭朱阑半不开。每近清明霜降日，安排官使上陵来。
巫峡迢迢旧楚宫，灵犀一点若为通。几家砧杵秋烟外，一抹青山落照中。
瑶草秋残仙圃外，缑山云冷凤台空。共君莫问当年事，来是空言去绝踪。
油壁香车不易逢，路边戈甲正重重。五湖烟景盈归梦，半壁寒灯照病容。
腊尽山中三尺雪，月斜楼上五更钟。无因得荐阳台梦，只有高唐十二峰。
金壶漏尽禁门开，白玉仙舆紫府来。双阙薄烟笼菡萏，九重春色近蓬莱。
花迎剑佩星初落，日照金鸡仗欲回。早晚荐雄文似者，悬知独有子云才。
九重丹诏许逍遥，翠管银罂下九霄。阊阖迥临黄道正，御衣香散紫霞飘。
但将酩酊酬佳节，未有涓埃答圣朝。矇瞍似知天意喜，玉台和月合箫韶。
夹仗旌旗集羽毛，九重春色醉仙桃。天临奎壁星辰近，云捲珠帘剑佩高。
丽日祥烟承罕跸，紫驼银瓮出葡萄。扬雄更有河东赋，敷奏明时岂惮劳。
胡君倜傥情见真，昔曾同客京华尘。一官去作长清簿，吏民怀惠如阳春。
别来不觉经年久，愧我蹉跎空白首。为写清风慰远思，殷勤致问平安否。
独立空山不知老，崖石相依共相保。月影秋清舞瘦蛟，风声夜半惊栖鸟。
错节盘根怪且奇，古翠满身苔藓滋。匠石自知难入眼，年年春雨长孙枝。
君家子弟追王谢，玉树森森满庭下。器美难容韫椟藏，才高应得连城价。
堂前见客温相和，德业尤宜更琢磨。迟看怀宝联班出，南陌珊珊响佩珂。
堂下萱花照人目，堂中阿母颜如玉。寸心难以荅春晖，手线尚存游子服。
游子白云空复情，年来从宦留神京。他时得请当归省，闾里应看昼锦荣。
上池生绿冰初泮，暖逼小桃红欲半。纤鳞犹得泳恩波，何异鲲鲸运溟瀚。
变化逢时底用媒，相忘蘋藻且徘徊。为龙闻说劳行雨，秪恐禹门雷电催。
共次夔龙舜日边，曾将礼乐献三千。暂违天上游名岳，岂是人间作谪仙。
魏阙承恩仍玉笋，汉宫缓步复金莲。独惭山寺牵缨冕，芳草萋萋花满川。
直北星辰望不穷，明朝策马各西东。尊当霞绮含斜日，篷寄江舟带晚风。
回首不堪离别处，论心仍在梦魂中。何缘桑梓联姻娅，况复官阶几地同。
三月柳花飞禁城，楚南游子别燕京。江湖气暖鱼龙动，郊泽春多云雾生。
五岳奇探虚夙志，三湘长望渺孤程。因君浩思横天末，安得吾帆并汝征。
驱驰逆旅似浮萍，寥落斯文若晓星。远道已为千里别，好诗能复几回听。
水连徽港滔滔白，山过宣城历历青。天上五云春色暖，愿随染翰侍彤庭。
相逢忽讶鬓成丝，药笼闻多贮紫芝。汝颍旧游如说梦，江湖今雨又论诗。
碧分草色开新社，红入桃花满故枝。田事有秋何必问，白云元与此心期。
绯袍白简肃台端，才及中年即挂冠。芳径落英香细细，小山丛桂影团团。
寻常别墅开尊易，多少前途税驾难。赢得风流如九老，云林堪作画图看。
尽是湖山去住人，闻名何似乍相亲。论心输我栖云老，问世还他居士身。
万古兴衰花上露，两朝形迹镜中春。酸辛话到沅湘事，四十年来梦转新。
潞河垂柳叶初凋，万里归云逐去?。乡梦已先流水到，客愁渐近故山消。
青霄秋并双飞翼，沧海寒生六印潮。墙角短檠休便弃，君家业擅五车饶。
君才岂合老蓬蒿，四马冲炎楚甸高。囊里旧馀黄石略，腰间新佩吕虔刀。
山当衡岳无宾雁，路入宜城有醴醪。明到辕门如问讯，书回聊慰梦魂劳。
一鹤传椷度海云，长林迟日斗鲜新。花枝带雨晴犹湿，柳色笼烟淡欲匀。
网到游鱼堪作馔，折来残桂可为薪。沧溟若有乘槎兴，无限春光共钓纶。
寇盗频年赤羽传，卜居何地问林泉。登楼忆弟难成赋，为客逢秋殊可怜。
海阔鱼龙能避浪，风高鸿雁不同天。裁诗欲迟三江使，望绝云烟祇惘然。
病起空斋理蠹鱼，即看人事半全疏。自惭懒慢非耽酒，祇有穷愁可著书。
独夜虚惊青琐梦，扁舟谁念白云居。梁园故旧无消息，闭户还能赋子虚。
大隐随缘出薜萝，磻溪何处问渔蓑。尔家旧业青云近，别墅新营绿水多。
高枕江霞当槛落，开轩鸥鸟傍人过。扁舟载酒堪乘兴，未脱尘踪奈若何。
公车待诏出长安，曾记青尊共岁寒。逸足自言千里易，高栖犹借一枝难。
西园地僻携琴至，北极天遥倚剑看。自是郑庄能爱士，肯教词赋滞儒冠。
芳菲佳节入韶年，锦缆维舟列彩筵。酒色杯光浮海气，歌声舞袖斗春妍。
佳人竞巧黄金胜，游子争驱白玉鞭。纵览不知归路暝，谓谁同上李膺船。
耽游梦绕玉岩西，故纵蒲帆晓入溪。自快星光随杖屦，可堪莲社负留题。
青山野鹤长如识，玄酒污尊不用携。却憾溟濛归去晚，陌头瑶草碧萋萋。
丈夫尊酒即为别，莫动悲歌罢举杯。独惜乡关疲战斗，谁怜戎马遍蒿莱。
携家直上张融舸，弹剑孤登郭隗台。先到都门栖息好，上林全树待春来。
结发曾登翰墨场，独怜留滞卧江乡。家传美锦人争羡，手握灵珠夜有光。
燕市久悬收骏价，关门谁识弃繻郎。秋空举目长安迥，万仞遥瞻彩凤翔。
岁月无情易白头，青山穿穴且夷犹。杖藜登眺非狂傅，荷锸讴吟似醉刘。
明月一规虚茧室，白云千顷閟丹丘。何人为树东门槚，宁识神仙汗漫游。
青霄万仞步徐徐，经世文章锦不如。家学旧传田氏易，行囊新注伏生书。
月明野店闻鸡早，云冷关河见雁疏。此去大魁应有日，伫听雷震禹门初。
满路东风桃杏花，春光浑在野人家。湘江游子缘渠恼，忆得林间与水涯。
犹记当年过郢中，清溪周折碧山重。闻歌白雪阳春曲，深树层轩隔九峰。
柳岸芦汀秋水生，官舟才泊暮钟鸣。无人为问陶彭泽，万里长江天际横。
穿松入竹径迂回，潜绕坡陀却上台。茶熟山童无觅处，东园花里去还来。
东园花放白交红，终日哦诗锦绣中。却恐高秋向寥落，绕池千本种芙蓉。
台上草堂台下田，临湖引水自丰年。寻常坐倦抛书去，万顷沧波一钓船。
花神巧事不胜多，又逐天孙弄玉梭。野服自来便卉葛，晓窗休更剪春罗。
戴月乘风弄小航，桥南新水没菰蒋。回桡更度荷花渚，凉露满身襟袖香。
黄花开不待重阳，亦有芙蓉不待霜。为忆宣和新谱里，已将金钿对红妆。
谷口谁知隐士踪，家声犹是郑司农。心情久已随麋鹿，名姓何须拟卧龙。
北户日高无客款，西林春暖有云封。青童白鹤相携处，不遣閒人采药逢。
忍复通天问笔人，涯翁手墨已无真。路长不惮频封驳，价重真怜一笑嚬。
韩愈传馀还品藻，公权谏后复经纶。中山未族将军老，恸哭秋原不为麟。
当秋送别思依依，燕市秋寒雪乍飞。持节久淹同奉使，望云今妒客先归。
荆溪夜水江鱼白，阳羡春风茗甲肥。一代石渠还仄席，未须长恋老莱衣。
千里关河归故邑，两年风景忆虚庵。郢中白雪知谁和，爨下清琴想自谙。
君拥霜台名未已，我伤风木意难堪。近来几欲裁书寄，春雁其如不向南。
雄城百雉控蛮荒，山翠高低护女墙。万里梯航通六诏，五溪烟水下三湘。
边氓久已渐华俗，远客频应望帝乡。地气于今同北土，早秋时节雨生凉。
捲旗沙上簇雕戈，画鼓催舟发棹歌。归思载瞻黄道近，交情将奈绣衣何。
一江烟水澄秋练，两岸云山拥翠螺。欲问清宵别来意，冷猿啼处月明多。
蓬利何堪屈大才，平原出守亦微哉。忽逢动地风尘起，不使中流砥柱摧。
争坐已难追雅论，立朝宁畏忤奸回。自骑箕尾归天上，长播英风遍九垓。
泮水三春破晓时，无边和气袭人衣。研朱细滴花间露，散帙初开竹外扉。
坛杏影斜残月坠，鸡窗声动曙光微。人生所学惟忠孝，努力相期共不违。
异果从来出海隅，谁连枝叶置盘盂。青鸾下抱累垂卵，翠葆中攒径寸珠。
新摘槟榔形绝似，旧尝卢橘味全殊。时和万物皆生瑞，聊作歌诗颂有虞。
远将恩命故乡行，旌节煇煌昼锦明。大赉有功诸将喜，受封无恙老亲荣。
海天清气三秋景，驿路寒花万里程。才器如君定遭遇，莫教虚负甲科名。
昨夜东风厎是忙，东园吹醒百花香。閒来缓步看生意，静里微吟空断肠。
半世浮名催老境，一年春色又他乡。吴山吴水依然好，何日重开绿野堂。
少年曾折广寒枝，今荷林宗远送遗。万斛天香生老圃，两株月影照清池。
竹松有约应同秀，桃李无言祇自嗤。闻道邻家花更好，可能分补满东篱。
霜后黄金万颗圆，感君移置我堂前。惊乌远弹明秋日，照水繁星丽夜天。
充祭正堪供祖庙，调羹尤可献宫筵。岁寒尚有层层叶，留与苏耽治未痊。
义济功多宠渥新，云林泉石照簪绅。修真已悟囊中诀，观化空游物外神。
月旦评荒歌晓露，山阳市罢哭秋旻。流芳有子能传业，还儗成名重显亲。
亭似西川节度楼，元戎驻此思悠悠。海天万里劳多算，水国频年省近忧。
还儗遐方重建节，何愁壮岁不封侯。丈夫遭遇应图报，且莫逢人叹滞留。
吴下衣冠集胜游，扁舟游遍五湖秋。未能执笔陪联句，懒得逢人说运筹。
绿野文章传在洛，赤松心事弃封留。赓歌趣我归来兴，莫道非才尚黑头。
万松径里寺门开，故旧来游唤我陪。伴侣烟霞空有约，品题风物愧无才。
寒光极目天连水，秋气横空月满台。海内湖山此奇绝，何须更儗访天台。
浮生六十四年春，酒圣诗豪到处闻。千里腾骧空冀北，一家清白傍淇滨。
箪瓢巷有高轩客，诗礼门无杂吊宾。想见九原清节在，再歌哀挽荐溪蘋。
弱冠登临赋远游，壮年谈笑揖公侯。水边花竹黄茅舍，天上文章白玉楼。
三载书帷留董子，一朝布被盖黔娄。嗟君去后淇河上，更为谁乘雪夜舟。
重过东崖处士居，门前犹有故人车。九原风雨三生梦，一壑烟霞万卷书。
华表何年重见鹤，淇滨今日独观鱼。知君不减遨游兴，万里骑鲸入太虚。
天台高士项斯贤，诏牧黎阳治化宣。事业远符殷傅说，文章曾赋汉甘泉。
双罂酒美劳人送，一纸诗新染翰传。自愧非韩亦非孟，不知君许作忘年。
天姥精英产一贤，来从筑野事承宣。臣心东注朝宗水，士节清悬瀑布泉。
桃李河阳潘岳种，弦歌鲁邑子游传。政随春雨东皋足，伫听歌谣大有年。
治平天子久招贤，卓鲁循良陋董宣。奕世英姿温若玉，挥毫吟思涌如泉。
琴堂政暇留宾话，泮水功成勒石传。祥凤景星争快睹，识君从记甲寅年。
欲登医俗旧茅亭，主去亭空德自馨。载酒无人重问字，闻诗有子自趋庭。
程门谁立诸生雪，淇水先沈处士星。缥缈吟魂何处在，竹梢空见岁寒青。
汉皇爱舞起龙船，锦缆香维御柳烟。侍女争开妆镜匣，后宫不理败弓弦。
青油幕乏登坛将，金马门空待诏贤。惟有广寒西畔柏，不知争战翠参天。
清宁宫殿闭残花，尘世回头换物华。宝鼎百年归汉室，锦帆千古似隋家。
后宫鸾镜投江渚，北狩龙旗没塞沙。想见扶苏城上月，照人清泪落胡笳。
瑶台琼室倚清虚，佳气潜消谏疏疏。帅阃有兵空虎卫，经筵无讲逐銮舆。
侯封一代皇孙爵，帝纪千年太史书。斜日五云坊下路，老儒骑马重踌躇。
昏钟山寺已栖鸦，起踏长堤片日斜。浦口风灯渔父棹，云中鸡犬羽人家。
江流不尽心同折，世事重逢鬓有华。歧路苍茫君自见，青门元少故侯瓜。
山色层层翠欲流，乘风独上万峰头。花当二月已如此，人过十年才一游。
地僻便知为太古，民淳还幸际西周。怪来眼界无留碍，北望长安是帝州。
先生饯我七松堂，风送松花入酒觞。四海幸逢真骨肉，百蛮应识远冠裳。
歌成喜有清风在，醉后何妨古道长。欲谢次公惭不尽，便须挥翰写甘棠。
见说立春三日了，春光不见半分来。黄沙碛里风犹冷，青柳梢头眼未开。
旧事每于心上简，新诗旋向笔端裁。行行又记江南好，春酒初醒嗅野梅。
云州东下李家庄，草色遥连日色黄。千里风沙凋客鬓，一天刁斗碎人肠。
边城马健多侵扰，守将谋疏少奋扬。传语朔方大元帅，好将忠勇激戎行。
袅袅东风入鬓丝，奚奴随处可收诗。江山好景谁争得，花鸟深愁我独知。
老去不须营世计，病来祗合问良医。俸钱买得溪翁酒，醉倒篷窗也不知。
离觞掷下马头回，犹有残醺映老腮。门向夕阳多半掩，菊当佳节已全开。
送人每怕搜诗句，排闷应难费酒杯。明岁今朝我何处，不堪搔首一兴哀。
天涯何幸识荆州，高兴真同汗漫游。满瓮松花春酿酒，一帘灯火夜登楼。
吟肩矻矻诗攻瘦，花影沈沈月上稠。回首古今俱是梦，笑他机巧不如鸠。
诘朝载酒宝通寺，食盒春檠但小装。千里春风伤鬓雪，十年尘梦愧松篁。
绿阴屈指无三月，白日题诗共一堂。醉后浩歌还起舞，不妨人笑老夫狂。
民曹水部两同心，总是斯文异姓亲。百岁几遭文字饮，一官深厌簿书尘。
风翻槐影帘纹碎，雨洗苔斑石缝新。笑杀坐中谁更老，古厓双鬓半如银。
绛节蓉旌缥缈来，灵鼗灵鼓响如雷。飙轮低拂扶桑度，羽驾高凌桂树回。
肉食未传餐玉诀，蓬心岂是驭风才。谁能久视层霄上，还向昆明认劫灰。
蓬峤迢迢去路难，东风又见碧桃残。云生瑶圃春常润，露堕金茎昼未乾。
琼宇凝神香雾暖，石坛礼斗玉声寒。慇勤寄语求仙侣，河上灵筌仔细看。
玄洲别却向壶洲，祗住人间六十秋。尘满小窗飞脉望，云深旧隐噭钩辀。
墨花零落来禽帖，烟树凄迷放鹤楼。馀庆绵绵知不已，凤毛今在凤池头。
乳鸦啼散夜将阑，庭燎煌煌启九关。剑戟霜明环虎旅，衣冠云拥簉鸳班。
彤闱风定闻天乐，黼座香消识圣颜。更喜捷书来粤徼，大廷行见格群蛮。
花骢躞蹀出神京，追饥都门酒谩倾。兰省当年同战艺，柏台此日独蜚英。
霜飞绝塞秋横鹗，花满新田晓弄莺。明日相思限南北，暮云春树总关情。
玉帐牙旗镇北陲，功成归老谷川湄。崇勋曾沐当朝眷，清节还令后世思。
绿野堂空云黯黯，青门瓜老草离离。坟前石马嘶风雨，犹似榆关破敌时。
禁钟初散紫宸朝，云际双茎露未销。身惹御香归粉署，心随红日上丹霄。
西山朔雪千林满，南国风烟万里遥。珍重故人沧海隔，玉堤何日共鸣镳。
佳辰连骑上崔嵬，楼阁平临睥睨开。野树依微霜欲染，海云迢递雁初来。
十年紫剑空横斗，万里黄金尚有台。往事悠悠衰草外，西风长啸且衔杯。
潞水春深绿似芸，锦帆东去度支君。珂声晓散承明漏，剑气晴披岱岳云。
过鲁未忘倾盖语，入齐犹饷射书军。旧游忆有琴樽侣，谷口风流自不群。
塞北风高雁影过，省郎寥落奈秋何。云连朔气浮青海，月带寒笳出白河。
天下军储惟蓟重，中原豪杰莫秦多。风尘忆向清源别，载酒何时复笑歌。
与君曾上郭生台，帝里春光醉客杯。沧海何年双剑别，风尘回首二毛催。
桔槔莫问于陵业，侍从还徵司马才。直待安车悬岁晏，抱琴长傍碧山来。
勋名应拟汉平阳，历尽风尘鬓未霜。瀛海天高遥倚剑，潞河秋冷泛归航。
梦听残雨伤春草，愁断悲风起白杨。却爱一经遗业在，悯纶他日有辉光。
长申直欲摛星斗，吐豪可以吞江山。短檠分得青藜火，夜照宫墙数仞间。
渴龙夜饮鹅池水，喷落孤山雪后枝。不是清香暗浮动，黄昏庭院有谁知。
君到金台已暮秋，鹓鸾同集凤池头。不知野老含情处，日落秦淮独倚楼。
日落华清王气收，海棠妖艳不知秋。花梢一夜西风急，啼得山禽也白头。
曾经紫塞射鴐鹅，臂挽雕弓膂力多。日暮据鞍南望处，碧天无际海无波。
忆向龙池看斗鹅，无边春色上衣多。归来醉坐三山顶，笑指银蟾浴海波。
洗砚池头帖换鹅，翠云轩外晚山多。座中知有金门客，声誉应齐马伏波。
堤边杨柳舞秋风，篱下黄花发露丛。莫笑归来巾漉酒，风光不是义熙中。
山排玉剑倚高寒，路绕琼台万木攒。一白不分天远近，却从何处望长安。
隔岸青山拥翠螺，野禽啼处夕阳多。汉庭累下徵贤诏，未许先生老钓蓑。
鄱阳湖上豫章城，万壑千厓列翠屏。白发太常归祭扫，西风烟树几长亭。
水云烟月市桥西，菱角荷钱已满溪。读罢黄庭三百首，人家茅屋午时鸡。
三江西下五湖东，风月烟波四望中。我买一舟轻似叶，分明摇动水晶宫。
曲阑矮几坐晴波，柿子胡桃落叶多。为爱城西好风景，相期一日一来过。
秦关山势拂云来，才过骊山又马嵬。今日岂知当日事，涧花含笑为谁开。
相看无限故园情，独寄西楼向晚晴。秋水一奁天上下，荻花枫叶隔江城。
王气萧条伯业收，彭城依旧砀山秋。山连青郡兼齐绕，水合黄河入海流。
漠漠云边低度鸟，疏疏树杪送行舟。凌空台阁宜春望，尚及西风半日游。
却抱琵琶别汉宫，长城万里戍楼空。一身远嫁从明主，半面新妆付画工。
云外不殊青琐月，塞前初?黑山风。异乡景物新相识，无限悲欢晓角中。
兴贤有路自天开，乐育干今广茂才。玉种蓝田真待价，芹香泮水且加培。
寒灯夜雨潜心在，平地春雷得意回。为忆廷评重感慨，伫看光贲及蒿莱。
今昨何人觉是非，山间行乐漫随时。清辉万古中秋月，对影三人太白诗。
香社旧传诸老会，嫦娥应笑独醒痴。好怀重订云湖约，短棹轻风两钓丝。
一丰顿扫屡凶愁，社会仍同玩月游。山外戍楼宵柝静，湖边村落水亭幽。
井梧影入轻风乱，岩桂香凝湛露浮。白酒易醒豪兴发，数声长啸海天秋。
青镜空添白发愁，喜逢佳节且同游。琼楼玉宇光初满，赤壁丹崖景倍幽。
舞兴未阑嗔鹤睡，歌声忽动遏云浮。田家丰乐今真遂，更祝年年似此秋。
手探月窟愧才非，遥挹清光尚及时。扫石焚香仍对酒，当筵击钵戏催诗。
狂歌激烈那因醉，老兴婆娑恰似痴。自许素心同皓魄，玄黄变态漫悲丝。
茱萸曳紫菊垂金，独对青樽强自吟。遥望好山空罨画，可怜佳节负登临。
林延返炤烟光夐，水落寒潭雁影深。多景满前秋未老，赏心盟在合重寻。
供具犹存旧赐金，可无嘉客伴豪吟。汗颜折简孤成约，极目高轩误枉临。
篱落晚香黄菊老，楼台情景白云深。空山木叶霜初落，行迹依稀尚易寻。
菊酿新刍淡漉金，佳辰胜赏待赓吟。西山爽气崇朝见，南涧清流竟日临。
绿上阶苔经雨旧，红翻林叶醉霜深。橘中闻有商山乐，拟及登高一共寻。
芳辰何啻直千金，残菊犹堪动醉吟。风逗石泉声碎落，云开岩壁势平临。
茱萸沜炤莲塘静，薜荔墙通竹径深。好景天留娱老眼，短筇长屐漫追寻。
趋庭上国忆青春，回首俱为半百人。食果早闻酬客戏，看花曾拟换儒巾。
两家莫逆今三世，百口相看在一身。况是于公门户大，暮年旧学更须亲。
久共长沮学耦耕，人间何事得虚名。家徒四壁劳车马，身在千岩阻送迎。
星聚几逢联佩客，云飞难寄报瑶情。所欣问俗能忘势，不讶山居礼数生。
枫桥西望碧山微，寺对寒江独掩扉。船里钟催行客起，塔中灯照远僧归。
渔村寂寂孤烟近，官路萧萧众叶稀。须记姑苏城外泊，乌啼时节送君违。
漠漠春寒水绕村，有愁无酒不开门。青灯画角黄昏雨，客共梅花并断魂。
似是胡云夹雪来，香风吹落越王台。城边十万高楼户，珠箔玲珑一夜开。
素蘤秾香分外奇，野田秋草共离离。谁云南国芳菲少，一种幽香陆贾知。
淡烟和月出霜林，落尽寒花只素阴。别有兰缸凝彩焰，镜台斜倚照冰心。
自入秋来相见频，手挥谈麈爱清新。三冬文史青灯夜，七尺丰姿玉树春。
马上射生闻胆略，坐间写诏得精神。尔家慈母王家女，宅相于今见此人。
倦来随意卧匡床，归路无多客路长。帘幕已空秋社燕，房栊犹贮午时香。
锦菭生户蛛丝合，银烛当檐雨气凉。记得暂时逢酒伴，瓦瓯篷底醉沧浪。
一从驰驿向西秦，几欲封书托使臣。渭水白云生马足，函关紫气接车尘。
众中持节传宣久，到处题诗访古频。藩府官寮多属望，料知杨震独情亲。
江雨茫茫涨白波，东篱秋色竟如何。十分犹较三分少，九日争先二日多。
西子睡浓方敛笑，太真娇重不成酡。花神好雨匆匆发，莫负公家金叵罗。
偶逢佳节寄京都，家远亲朋一字无。睡起晚云生枕席，雨馀秋水足江湖。
石城木落砧声早，天堑风高雁影孤。北望蒋陵才咫尺，不曾与客共携壶。
城外钟山山外寺，惯曾看对不曾经。东家骏马客骑去，西土经书亦爱听。
何得烟霞回俗客，便将文字乞山灵。晓来风雨添秋爽，惟见晴岚满郭青。
九级门开八面风，莲灯点点夺星红。大千世界银河外，十万人家明月中。
自怪跻攀穷鸟道，人惊笑语落天宫。漏声暗与经声接，院院分明白昼同。
潮落沙虚星斗光，渡头灯火送昏黄。盐飞白雪明鱼鲙，酒熟金瓯渍蟹筐。
地老犹存千岁塔，江寒欲酿五更霜。一年来往经三度，淮楚征尘点鬓苍。
细吐微词缓劝酬，口脂香暖流银瓯。杯行醉按红酥手，烛灭狂探软玉钩。
出浴睡容梳薄鬓，下帷灯影照含羞。此身合属书生未，记取金梭莫再投。
屏帷低护浴房凉，珍重为卿治一汤。酒力不禁负侍女，药方新忌报厨娘。
银匙滑泻鸡头肉，锁帐燶氲佛手香。为爱月窗秋树影，不教持烛暗归房。
幽谷花寒瘦影焭，东风偏为发鲜荣。腰身楚楚孙荆玉，口齿泠泠郭语琼。
合德性醇能事姊，延年技贱愧称兄。持裙尚恐仙乎去，更倩红鸾绶带萦。
白縠单衫玉步摇，香风相引见云翘。灯前抛接回波眼，帐底围量束索腰。
夜视可怜明似月，秋期只愿信如潮。情知不负周郎顾，莫问儿身第几乔。
尘情端不上娇颦，瀹茗皆为一笑真。膏粉末饶宜主费，琴书偏泥长卿贫。
风流不载钱愚论，仙艳真非火食人。看待倾城无长物，半帘烟月影秋筠。
闭户留香计绝痴，微烟未动隔帘知。剪灯几榻寒相守，听雨房拢暗最宜。
卧待衣篝氲未了，坐看银叶透还迟。谢娘衵服经三浣，一味浓芬似旧时。
新寒跨火小屏前，画绔文綦绝可怜。赏聚不烦烧鹊脑，病怀端自怕龙涎。
鸭炉好与欢同誓，犀合仍留字纪年。只有香烟与侬似，一条孤细随如弦。
迷藏斗酒旧成群，夜夜潜游抵夜分。罚盏任冤偏后醉，奇香虽秘得先熏。
筝娘乞句留钿带，箫史求书展练裙。无限断肠踪迹处，坏墙风雨绣苔纹。
见人偶语暗心惊，叵测风涛有变更。著布小怜姿韵在，啼妆孙寿病愁并。
忍言憔悴羞相见，喜耐危疑表至诚。奇祸不妨含笑受，旧恩山重一身轻。
莽将觉悟了心传，坐透鸢鱼自在天。我亦鸢鱼中坐看，此身元是碧圆圆。
笋蕨腰镰委所穷，鱼盐分味忽烦公。一毛不拔杨朱利，今古人情亦或同。
谁拈秃笔写渔船，我作渔翁又十年。画里欲寻谁是我，白头高帽顶青天。
何处烟波满钓翁，桃花流水各溪红。而今合是唐虞世，都在尧天荡荡中。
溪上春云与浪飞，溪头春水鲚鱼肥。野人只是閒无事，日出船来月出归。
行止丘轲总未裁，江波祗个钓鱼台。谁知也有渔舟画，不照严光影子来。
来来去去非真幻，此理人间本妙哉。公是寂庵吾敢问，师今何去昔何来。
钟声谁打定中魂，那有三才别立根。我正问公公已死，岂胜哀泪洒乾坤。
苕上山川何壮哉，上卿池馆此中开。松崖风起涛声沸，萝径烟消翠色来。
洚水几年勤禹稷，名园何日集邹枚。清狂游兴应无尽，愧乏登高作赋才。
玄冬卧病倏经春，孤署萧然断四邻。喜有旧游从仕客，频来问馈见情亲。
淮阳向说思何武，河内曾闻借寇恂。今古人心如一日，却惭衰薄负殷勤。
春风曾忆倚琼枝，回首分携在路岐。每见停云添怅望，几回明月寄相思。
栖迟自笑冯唐老，萧瑟谁堪宋玉悲。何日相逢邵公饮，高谈碣石尽襟期。
蓟北春深翠紫重，何来词客此过从。元龙豪气应无赖，公瑾风流岂易逢。
槛外柔飔回野马，花边香霭散游蜂。浮生自尔须行乐，况是当歌意未慵。
甘泉烽火未消忧，当食还谁借箸筹。可是筑坛能拜将，便将投笔待封侯。
王师自古称无敌，元老于今几壮猷。欲效请缨惭潦倒，祇从清夜看吴钩。
四牡騑騑向范阳，中丞分陕肃戎行。旌旗尽带云霞色，节钺偏承日月光。
星汉几回悲雁序，霜天此去见鹰扬。他年受简应忘病，拟拂清风入颂章。
搔首天涯旅思赊，萍踪无赖怅年华。雄心暗逐流云渺，倦眼徐看落日斜。
迢递关河稀过雁，萧条边戍急悲笳。故园松菊今何似，愁绝归林树树鸦。
离亭尊酒映朝晖，词客弹冠出翠微。双剑顷从天际合，孤旌今向帝城飞。
云霄鹓序原相待，河渚鸥盟且暂违。此后萦怀何处是，蓟门烟树思依依。
春风此日到桥门，桃李参差日下蕃。璧水晴光生讲席，青藜夜色散词垣。
官无俗累名应重，学有心源道自尊。两地相思惭委吏，几回搔首欲销魂。
惨淡霾云暗大荒，海天愁思总茫茫。寻常侠气还谁在，生死交期祇自伤。
岁月无情堪涕泪，乾坤何处问行藏。几回肠断茆溪路，衰草寒烟共夕阳。
中原万里莽空阔，山过长江翠如泼。楼台高下垂柳阴，丝管啁啾乱花发。
北人却爱江南春，穹碑城外如鱼鳞。青山江上何曾老，曾见南人是北人。
群花眼底剧离披，绿叶朝来密作帷。惆怅一春同调远，楚骚长自怨江蓠。
午日沧江白浪堆，龙舟峡口斗喧豗。人间胜负寻常事，独揽纶竿坐钓台。
霏霏炎雨落晴空，峡底洪涛挂玉虹。鳞甲满江看竞渡，夺标眼底定谁雄。
萧萧暮角起城头，耿耿银河拂槛流。络纬声啼断复续，竹梧淅沥风飕飕。
幽人夜半揽衣起，露堕帘栊白于水。空庭何处捣衣声，举头见月思千里。
思千里兮夜迢迢，星汉西流桂子飘。哀鸿夜度鸣嘐嘐，客子对此朱颜凋。
芳时易过蕙草歇，玄霜岁岁染华发。欲归不归胡踌躇，十年长负故山蕨。
佽飞拔剑心雄伟，直入深潭截龙尾。老骨年来化石嶙，西郊夜半啼山鬼。
才子折冲尊俎旁，穷搜禹凿获琳琅。运斤雷电起倏忽，开函波浪摇洸洋。
龙蟠凤翥风云变，艺苑词场共鏖战。定价无论十五城，著书已足三千卷。
管城秃尽瘗山丘，墨子临岐泪不收。谁信石卿年已老，汉家仍拜寿亭侯。
西署逢君共握兰，奉恩犹是理为官。三涂雪傍城头过，二室云从阁上看。
河月开尊吟夜色，洛花移槛护春寒。省中人忆周南客，柱后冠新更一弹。
十载论交识赋名，中原回首正谈兵。蓟门转饷弭边衅，薇省分曹重客卿。
风土不殊新洛邑，烟花犹是大梁城。垂纶渐觉沧洲远，犹为绨袍一怆情。
均阳秋色未成寒，天柱峰头雪欲残。君到浮云应不蔽，于今日出是长安。
一笑君家向子平，辞官五岳问长生。何如柱史元仙骨，上到天门便玉京。
旅邸魂惊月在床，昨宵梦里见黄香。废城衰柳空残雪，哭断斜阳过大梁。
别时柳花沾客衣，相逢又惊黄叶飞。惠州饭中子瞻吃，柴桑菊待渊明归。
真金百炼色不改，大雅再调声更希。攀辕有人且少驻，九峰酒酽松鲈肥。
否泰穷通各有时，东西南北正多岐。四愁适类张平子，三黜何惭鲁士师。
细酌瓦盆初泼酒，重论石鼎旧联诗。如今且莫匆匆别，后会明年未可期。
当年下榻为徐稚，今日高贤更倍之。寄谢侍儿休预畏，暗尘不逐骏蹄飞。
只怪诸君会事频，传经人要出亲民。请看赠处皆真意，莫道今人非古人。
十月长安雪不飞，彤云黯黯怅人离。宁知我辈皆同调，化作阳春满帝畿。
谩将仕学论其优，壶榼相将是圣游。未解此时浑放下，应知眼底尽全牛。
圣涯无隔不须航，百姓无疮不可伤。此别丁宁唯一语，直将杯酒赞黄堂。
箧里炉山梦里亲，白云长覆护图巾。应知涕下封防后，便是东西南北人。
三春过一尚征途，风雨留人宿太湖。手记茶池谢仙令，千年堂树指碑趺。
芭蕉几树萎阶楹，已遇深春寒未生。却喜嘘枯有时雨，不妨征幰暂停行。
紫极遥从直北望，板舆劳役楚天长。八千里路平分里，不为君亲有底忙。
征骖别棹每登台，去国离家浊酒杯。僧有碧纱能话旧，壁悬湘榻许归来。
香炉烟逐孤帆出，海燕泥衔返照回。隔岸劳劳尘是梦，中原鼙鼓夜深催。
阶下芝兰綵服鲜，堂前旬中重开筵。尊翁寿旦中秋后，阿母生朝九月前。
椿树倚云凉气好，萱花迎日晓光妍。贤郎近住瀛洲上，眷属应知总是仙。
新宁海边沙作堤，人烟两岸草萋萋。潮归鹅鹳印行迹，雨到枫州沙更白。
沙山缭绕大堤平，故老虚传宰相名。渔梁晚波牛渡浅，堰口春泥马蹄软。
新水还流旧水声，古人过尽今人行。青幔红桥几回别，官柳秋风不堪折。
才子辞乡近九重，衔杯堤下动别容。遥知草诏明光里，沙上空流送别踪。
有客苦吟生白发，常时得句似黄初。牧羊旧识左元放，瘗鹤近临陶隐居。
石田岁晚惟收秫，野水秋深堪种鱼。莫信文成能玩世，饭牛虚写腹中书。
枕流亭下青山近，过雨岚光照碧窗。宇宙黄尘清气少，江湖秋水白鸥双。
山中有客如孙楚，床下何人拜老庞。犹喜山田多种秫，西成看酿酒盈缸。
我识菌巢陈外史，辟谷几年餐日华。烧丹每说勾漏令，妙墨能追蔡少霞。
案上阴符书柿叶，床头春瓮酿梅花。也知别有沧洲趣，临水时时繫钓槎。
东海扬尘又几年，神山无地可求仙。梦回禹穴勾无洞，身在仇池小有天。
几处丘原存马鬣，谁家圭组尚蝉联。山中幸有桃源近，试买扁舟学弄泉。
蓬莱高阁枕秋水，开窗正与碧山齐。海东有信传青鸟，天上无书降紫泥。
药熟桐君时按谱，诗成木客夜分题。醉来尚忆云房宿，几看阑干北斗低。
徵君久客厌城府，年来旋买碧山栖。墙头薜荔秋阴合，屋角筼筜云影齐。
人言遗逸似柳下，我忆画图如竹西。有约明年定相过，杖藜随处踏春泥。
故人归隐优游洞，对客清谈似泰初。旧栽露果猿能摘，新构云巢鹤共居。
市上三人传有虎，山中一月食无鱼。汉庭当有公车召，莫学虞卿穷著书。
诸公衮衮登西掖，有客悠悠卧北窗。当代人才殊不乏，如君国士谅难双。
风流江左闻诸谢，耆旧襄阳忆老庞。见说山斋新酿熟，瓦盆能共倒秋缸。
黄金不解化丹砂，青镜时能点鬓华。旧读春秋演繁露，近餐日月咽晨霞。
硬黄小字临章草，太白深杯对菊花。好约安期羡门子，秋风海上觅星槎。
懒从唐举问流年，且服黄精学散仙。海上何人来看日，山中有客去朝天。
碧窗夜雨琪花落，金殿晨班玉笋联。最忆蓬莱潘阁老，白云无梦到松泉。
拂拂春风照客颜，芙蓉山作武夷看。使君高谊移樽俎，何处天涯不素餐。
入直先皇十数年，朋樽物色尚依然。何缘更作春明会，花烛连宵绕禁烟。
辰山沅水瘴溪头，坐爱芳荪赋倦游。翠竹含风霜后改，青林背日晚来幽。
离心巳隔洞庭渚，归梦时过鹦鹉洲。漫讶入滇身万里，昆明池馆汉神州。
五十一年真醉梦，百年万事亦空花。江湖况味閒偏胜，桑梓情怀老渐嘉。
白发于人无假借，青山还我作生涯。不堪潦倒逢初度，倦倚长林数夕鸦。
林西隙地旧生涯，小室幽轩次第加。久矣青山终老愿，居然白板野人家。
百钱湖上输奇石，四季墙根树杂花。尽有功名都置却，酒杯诗卷送年华。
父老欣欣向我亲，争看当日宰官身。依然平昔丹心在，只比从前白发新。
行历旧游伤往事，不忘遗爱愧斯民。春风二十年间梦，却笑今来更任真。
肩舆倒挽百丈强，鸟道斗绝缘青苍。风撩瀑布雨喷面，天堕石梯云满裳。
谷中鸡鸣万籁寂，涧底花发千岩香。自惭凡骨不可住，落日怅望仙人乡。
从知假面类西凉，未得逃名学楚狂。坐受台评非过论，行应老子避新郎。
心悬魏阙云霄迥，梦落吴松烟水长。细数不堪何止七，彊颜一出愧嵇康。
春风淡淡酿轻寒，九十光阴已半残。记得故乡今上已，画船箫鼓荐春盘。
冷官门户可张罗，曲径春深长薜萝。不道夜来风雨恶，松阴满地落花多。
秋风闻雁思无聊，故国怀人首重搔。吴楚相望一千里，月明归路不知遥。
东去清风满浙帆，东瓯更在浙东南。班行已失群公队，陋巷犹停长者骖。
中外于人何可择，卑微在我本来甘。平生学道求无愧，此去亲民况所耽。
疏远渐劳京国梦，暌离偏惜故人谈。时名有忌愁多取，宦业如禅且静参。
县僻还闻山水胜，地连粗喜土风谙。遥应到日思君地，秋水凝神月满潭。
乌纱无扰坐山丘，又向江湖散发游。鸥鸟踏波随钓艇，芦花飞雪点羊裘。
壹帆带月过平濑，六物收春自碧流。欸乃几回歌罢处，酒酣高枕醉船头。
一纸千金手自裁，片鸿遥托渡江来。祇应不隔嫦娥面，月里封题月里开。
一杯蝉蜕瘗寒云，天上神仙地上坟。香骨化为辽海鹤，华阳洞口侍茅君。
十年孤客再浮江，点点丹枫映酒缸。佩剑尚余虹一半，寄书安得鲤成双。
宋朝园寝云为殿，越国浮屠树作幢。斜日西陵烟火乱，暮山无数满船窗。
玉带龙衣貌宛然，朱门碧殿暮湖边。行人下马看碑字，高柳藏鸦拂庙壖。
禾黍故都州十四，波涛残岸弩三千。伤心一片厓山地，月色潮声更可怜。
寒江无浪似鱼鳞，千舫迎潮泊水滨。落木萧萧车厩晚，乱鸦飞上旧平津。
云中烟火映荒祠，遗像萧条入拜疑。马策扣门惟有泪，雀罗张户不胜悲。
山光夜暗围棋墅，海色寒埋挂剑枝。千载何人能下士，断肠空忆郑当时。
手持封事上明光，暂捧潘舆侍北堂。黄阁夫人称孟母，紫薇仙吏识田郎。
葡萄好酿樽中绿，萱草能消镜里霜。路隔云阶难入拜，独怜身贱愧张苍。
冻柳寒梅旱未舒，大风无乃发吾庐。春柈安得青丝菜，岁酒唯供赤尾鱼。
槐里直臣空折槛，平津丞相未悬车。圣人欲赐临轩策，谁上当年贾谊书。
远道长驱泥滑滑，严装倦客马萧萧。谁家短笛递悲咽，半壁寒灯照寂寥。
怅望云山迷故国，不妨风雨妒今宵。更忆传柑新宴罢，汉宫春色为谁骄。
燕市论交忆十年，多君先着祖生鞭。朱方吏向爰书隐，綵笔名高左史编。
倦客祇堪依水寺，美人犹自隔江烟。相逢倘践鸡坛约，能否江头觅孝廉。
天南五马忽西驰，却忆琴鸣瘴海时。万里新诗在怀袖，十年阔契念途泥。
隼旗幸驻彝门驾，鳄渚长瞻岘首碑。见说东西将赐履，罗浮遗老正扶藜。
鹫岭幽僧借竹房，薰笼茗碗坐绳床。夜长何必求归梦，冻雨疏灯话故乡。
袅袅垂杨拂御沟，青青芳杜遍春洲。三关路接边城迥，独树云移使节幽。
月映寒塘生远梦，莺啼深院乱新愁。丈夫早试安边策，坐制河山百二秋。
肉锁双瞳一望迷，读书须是把头低。路逢故旧初难识，笔落花笺或反题。
先代太师欧六一，当朝学士宋潜溪。自惭驽钝非良骥，也与麒麟一样蹄。
空濛山色晴还雨，缭绕溪流曲又斜。短杖微吟过桥去，东风满路紫藤花。
使车无处立奇功，大宛归来献草龙。遗种于今遍天下，茂陵冷落几秋风。
满袖炉烟吐紫宸，伽梨玉色赐来新。光翻贝叶诸天晓，香种昙花大地春。
禅月长明虚有象，劫风不动海无尘。见超生灭空三际，同证毗卢刹士身。
一柱通天镇火维，层标拔起势孤危。翠磨日月盘三楚，影落沅湘带九疑。
罗汉时来乘白鹿，祝融昼下闪朱旗。神灯夜夜朝金刹，知有高僧礼六时。
枸杞翘翘杂浅莎，呼童采摘不嫌多。若令牵路来车马，纵有雕盘柰尔何。
岳峰高兮石离之，高贤藏兮民知之。中有田兮侧有茨，褐之父兮耕治之。
烝而云兮倏而雨，雨滂滂兮峰之下。田亩亩兮以禾黍，云兮归兮吾待汝。
欲扣诗坛不敢干，诗囊写出尽琅玕。歌声窈窕初闻雅，行李依稀始渡乾。
高韵想应卑汉魏，微言早已入脾肝。莫嫌潦倒无筋力，进步还看百尺竿。
泄柳惟应况段干，闭门绕座青琅玕。此君对我心俱静，感事看花泪未乾。
尘土何曾眯慧眼，乾坤元只付忠肝。从来未作逢场戏，敢道随身有木竿。
耕云不住海门东，牧向楞伽小朵峰。露地已忘调服力，雪山谁识去来踪。
放归祇树随羊鹿，种就昙花伴象龙。一色天阑头角别，水晶池沼玉芙蓉。
十年闲寄半龛云，觉义新除荷宠勋。华馔炊香天上赐，好音传喜日边闻。
尚书自进金襕制，学士亲题紫诰文。白发匡宗无补报，不才深负圣明君。
待漏从容谒九关，日临黄道觐龙颜。凤韶远听丹墀乐，鹤序长联玉笋班。
闻法有为知世幻，观心无欲共云闲。蒙恩不尽鸿禧祝，南极天开万岁山。
石柱盘盘紫盖东，斗衡垂耀亘天中。水通巫峡三湘阔，地接炎荒五岭雄。
别洞龙归云尽黑，下方鸡叫日先红。一丘终老从吾愿，何待黄金布梵宫。
镇岳高居紫翠开，上封楼殿压崔嵬。风鸣虎锡神僧定，日射龙旗赤帝来。
四色莲花从地涌，万年松树倚云栽。虚游身在鸿蒙外，一览浮青遍九垓。
闲占云霞作近邻，芋田虽薄不嫌贫。五风十雨清平世，万壑千岩淡泊身。
南岳马驹应有谶，西河狮子久无人。金襕谩笑藏鸡足，传到龙华是几尘。
先生谢客居东里，使者传宣拜下床。乐府谩推梁子范，礼经须问鲁高堂。
酒须挏马来光禄，赋到龙旗说太常。赐老鉴湖犹有待，山阴茅屋未凄凉。
藕花风起晚凉多，高据柴床听棹歌。芳草不归支遁马，白沙唯见右军鹅。
人家隐隐连桑柘，僧梵悠悠出薜萝。今夜湘中好明月，相思无奈故人何。
谁扶砥柱障狂澜，谩向江亭酹酒看。风力拔山鼍鼓震，雨声摇海蜃楼寒。
寻常鸥鹭知何在，多少鱼龙不自安。独爱刘叉词赋好，伍王祠下更凭栏。
四月南风吹白沙，春江游子思无涯。读书未筑樵东舍，送客先归海上槎。
万里黄尘悲战马，满城红雨乱飞花。伤心不折湖边柳，更待重来驾小车。
天禄燃藜懒校经，鹢舟随处泊鸥汀。西风举扇无王导，东海移家有管宁。
溪雨初晴云更白，湖霜未落草犹青。客楼寂寞江天外，几度遥瞻处士星。
泖上归来百事慵，一春愁病似衰翁。卧听溪阁三更雨，数到江花几信风。
旧日亲朋多楚越，孤云踪迹尚西东。舵楼晚饭人如玉，清梦无时落镜中。
十里烟沙接野塘，五株垂柳覆萝墙。宦情都付河东老，往事休谈洛下庄。
翠影连云春正晚，莺声到梦日初长。相邀须待花飞尽，倦客愁多易感伤。
空花室里听清秋，身世俱忘得自由。风雨萧条来北窦，蒹葭瑟缩响南洲。
瞿昙喻法开金像，禅衲当机竖玉楼。却话西余山下客，在川何不棹归舟。
漠漠荒台辇道平，居人犹指旧时名。并吞百粤迷秦垒，箕踞三关阻汉兵。
迟日乍摇芳杜色，残霞初散鹧鸪声。凄凉霸业空黄土，不博千金陆贾行。
何年梵刹开中宿，石磴跻攀紫翠重。槛外江光回绝壁，尊前云气薄长松。
放歌祇合招黄鹄，说法应知听毒龙。汗漫欲携藜杖去，况从仙侣蹑幽踪。
夜合花开欲雨天，淹留相对一灯前。却怜铃柝孤城静，不道云霞曲径偏。
把酒正逢徐孺榻，论心还寄来生船。十年燕市空裘马，回首风尘已惘然。
路转千门紫陌偏，一时佳丽在平泉。握兰并集云霄侣，调雪还开玳瑁筵。
庭际疏花燃细雨，苑边高柳出鸣蝉。清游不尽追欢兴，回首层城起暮烟。
鸣玉严趋下五云，舍人元是凤毛群。开尊竹底钟声过，握管窗前木叶闻。
天入九关回暝色，凉生三径散清芬。可怜叔夜空凡骨，抱犊虚谈石室文。
爱尔青青石上蒲，寒泉清浸一尘无。世人不识无盐女，姣媚惟知羡子都。
小亭潇洒晚凉天，风递荷香入酒筵。流水琴音清奏曲，博山炉篆细腾烟。
青蒲绿笋常留客，羽扇纶巾半学仙。世事到头须自足，休言骑鹤与腰缠。
太守华堂开北郭，玄冬绮席照南辰。无心再忆童骑竹，有道谁怜雨折巾。
江上鲈莼应好在，帘前兰茝自长春。更看种柏还同老，双鬓何妨总似银。
使者黄金出汉京，括苍佳气日峥嵘。山迎露冕官能傲，牧借秋曹境自清。
献赋不烦推北海，撤帷今复见乔卿。三公赐服君家事，不独能高治郡名。
当时休夏五峰阴，梵起潭龙似笛吟。彼岸南云千顷雪，下方落日万池金。
竹含月影冥幽寺，杏吐霞光欻故林。尔踏曹溪得归路，二铢传衲定中深。
玉馈山中酒未穷，解愁天日若相逢。长竿为出鲛人月，短笛微吟龙女风。
莲叶高于三丈石，桃花开已十年红。一望人间似烟雾，春深情思转微濛。
山城节钺倚云隈，江浦雷霆动地来。部下材官皆国士，帷中素女赡兵才。
投鞭赤壁流先断，试剑丹阳石自开。欲笑楼船过汉跸，溟濛风雨射蛟台。
群峰回合鸟争飞，曲径迢遥送晚晖。碧岫坐间明月出，青山行处白云归。
几家茅屋春多酒，千壑桃花昼掩扉。何事驱车穷宛洛，无人知道昨年非。
衔石西山羽翼衰，射潮无力望天池。赤城犹驻挥戈日，苍水能知血战时。
海气北来寒虎窟，江涛西拥怨鸱夷。祗今泽畔行吟者，永夜吞声有所思。
初闻鸡犬异人间，渐入青霞细可怜。蹊上红泉无径路，山中香雨有神仙。
每逢水尽奇峰出，若为天回曲道前。一鉴澄潭思千古，谁当先扫石炉烟。
草色苍苍海雾盈，污邪何日始堪耕。沧桑莫说功难就，已藉居人力渐成。
堂前萱草号忘忧，况有佳人字莫愁。归去小星閒赋咏，婺光长映碧云头。
柳色黄金宛宛舒，凝寒方尽已春馀。长安万里同为客，归雁曾无记远书。
浅红轻绿媚春风，曾记曲江马上逢。回首十年成底事，一枝今在短墙东。
瑶林绰约雪千株，病起追欢兴未孤。二月春风何逊阁，半坳斜日辋川图。
城头列岫排青玉，花底繁灯涌夜珠。不惜深杯酬胜赏，支离衰骨愧人扶。
与子散发卧沧洲，江间水急浸黄牛。鹭蹴已见白浪破，鳌坼欲逐青山浮。
云气淋漓图画湿，天光闪铄金银流。欲将瑶草寄不得，徒然怅咏蒹葭秋。
老来客气总消磨，喜得归闲称耄疴。颇觉诗书深有味，已怜岁月苦无多。
人生都不过如此，世事真无可奈何。回首交游零落尽，一樽对月向谁歌。
生平安分只随缘，临老休归得自然。两脚徐徐行实地，一心坦坦对青天。
月因近日光常减，竹到经霜节愈坚。记得唐人好言语，相公但愿汝无权。
丘山望海水溟溟，万斛龙骧一羽轻。沙碛煮盐凝皓月，潮痕遗贝丽繁星。
碙州夜露金银气，神电晴岚鹳鹤鸣。同会朝来望北阙，休归长颂海波平。
前生自是白头翁，再见苍龙岁舍同。身世悠悠还是客，颠毛短短返成童。
两间俯仰期无愧，百事修为贵有终。此去古稀年不远，桑榆晚景好收功。
作吏平江已六秋，抚心民事未全酬。闲来且看儿童乐，兴至还同父老游。
红叶乘风惊落帽，黄花借酒可添筹。羡君作赋称通彦，凭眺高山任水流。
虚度重阳六十秋，菊花空对酒难酬。闲吟诗句皆新得，遍历江山多旧游。
丘上曙开堪纵目，壶中矢发旋添筹。兴来活泼天机永，散步溪边看水流。
希贤希圣又希天，治国齐家此一肩。德业文章传世久，我今宜勉自童年。
与君相送到葫芦，酒在葫芦不用沽。共饮一杯辞别去，君行西出故人无。
后会难期别未轻，莫辞行李滞江城。且留南国春山兴，共听西堂夜雨声。
归路终知云外去，晴湖想见镜中行。为寻洞里幽栖处，还有峰头双鹤鸣。
秋风箫瑟秋夜漫，兰菊墉高霜未残。主人醑我青楼端，发兴谬托知音难。
然膏不尽永夕欢，罢琴照月倚增叹。我亦春山薪桂标，拟报尊前殊玉盘。
道山梅树缘谁写，墨妙分明夺化亚。蜂蝶未知真假在，回回他自领春风。
洞庭湖西秋水平，赤山又入半湖明。楚天雷雨忽四际，漫倚疏蓬看晚晴。
百万腾骧赤壁开，中原虎视霸王才。舳舻风猛连云没，乌鹊枝空带月回。
珠抱寒潭龙独卧，书沉远浦雁还来。临流漫说千年事，且罄樽前浊酒杯。
建章朝罢下彤墀，柱笏东曹日赋诗。结客已倾燕市侠，为郎还草汉宫仪。
佩纫澧芷湘灵妒，珠握骊龙海若悲。莫是仙才多玩世，陆沉金马有谁知。
信宿名园啸薜萝，朝来一骑又相过。看君侠气倾三辅，笑我离愁托九歌。
雁带秋声来紫塞，云含暝色度黄河。花间进酒人无恙，曾是雄威细马驮。
当年谁共戴祥兴，只道存孤计未能。一旅不支徒愤切，三军何事畏冯淩。
风翻巨舶衣冠尽，月照寒厓草木矜。土宇中原无限地，独将濒海造王陵。
新亭结构散湖光，一派晴沙映石梁。倚槛云来芳树合，开帘风度芰荷香。
波澄似见鱼龙窟，市远长邻水竹乡。更泛扁舟明月夜，棹歌还听和沧浪。
长江宛转入湖清，十里波光见月明。隐隐暮烟三岛没，漪漪流水两桥平。
隔林香霭疑禅定，曲岸风回送水声。芳树斜阳无限思，堤边孤舸有桡鸣。
坐爱韶光二月天，几逢幽赏习池边。花明雨后垂清露，柳亸风前弄翠烟。
风雅总高金马客，疏狂应笑竹林贤。共欢斗酒襟期合，啜茗犹分石上泉。
翠竹疏花一径幽，新开莲社傍林丘。有时钟磬声犹度，亭午云霞静欲流。
久坐顿忘龙树寂，玄谈何必虎溪游。追欢正喜群才集，竟日琴尊可共酬。
萧寺过逢共举觞，无边秋色入重阳。菩提带雨犹分翠，菊蕊含霜半吐黄。
趺坐漫思参大乘，翻经聊复礼空王。胜游祇为开莲社，何用登高落帽狂。
与君略说西樵胜，隐隐山藏几万家。竹径晓烟犹稼穑，茗园春雨足生涯。
上方钟磬僧初定，幽望萧森路不赊。窟宅仙灵还可问，好携藜杖历谽谺。
西望神山控海滨，诸峰罗列斗嶙峋。千盘磴道云门入，十里烟村树杪匀。
飞翠浮空仙径晚，乱红一遍锦岩春。由来此地高寒最，不见长安万斛尘。
抱病经旬独卧家，故人咫尺似天涯。愁添鬓改霜生镜，岁暮心惊雪作花。
白日看云飞桂海，青藜然火直金华。清宵只隔宫城月，怅望西南五色霞。
仙客蓬莱侍直还，晚怜休沐得仙山。聊堪吏隐人间世，欲赋郊居未拟閒。
珊瑚洲上葛仙井，秋入银床寒渫清。玉液炼成丹灶冷，竹梧幂历彩烟生。
词臣高唱柏梁台，为采风谣海上来。载酒名山开雅社，赋成谁不羡仙才。
有客何来自上方，曾留双舄此徜徉。仙踪去住元无定，时见飞凫入帝乡。
罗浮门户辟朱明，紫气灵风散化城。此去升真知有路，餐霞谁许学无生。
羽衣仙袂去飘飘，池上幽轩对泬寥。何日功成飞舄上，浮邱天路笑相邀。
买得柯山百亩云，春风谷口乐耕耘。牵牛人向村前去，扣角声从陇上闻。
野鸟祗知催布谷，邻翁不解诵移文。向来方寸多馀地，留与儿孙次第分。
白发催人不肯饶，辞官归去伴渔樵。青山如画曾相识，黄鹄高飞未可招。
束我旧书还旧隐，看他尘世竞尘嚣。池头有子当年少，染翰时时献帝尧。
四十馀年列上公，春风细柳见英雄。曾将剑戟扶明主，惯拥貔貅任总戎。
名播斗南层汉上，魂归塞北远山中。只今史馆多才俊，解写凌烟第一功。
堪嗟一别隔三春，王事驱驰不顾身。休讶胡尘飞漠漠，只教边廪积陈陈。
皇华北首怜君苦，白雁南来慰我频。烦语故人殷总制，屋梁斜月数伤神。
鸿胪传罢第三声，从此朝臣识俊英。东观紬书前太史，南雍造士少司成。
已闻旧学名方著，正爱环滁景最清。当宁赐麻应不久，暂将囧命命先生。
黑首承恩白玉阶，外台元自内台来。都人尚识风霜面，朝士同推梁栋才。
独鹗飞时秋气肃，双旌行处瘴烟开。豸衣犹是朝中赐，不着东南半点埃。
朝回共我数飞觥，最喜黄门有盛名。草到奇时鸾凤舞，吟于苦处鬼神惊。
近来犹诵匡时疏，远别难为倚玉情。后夜相思凝望处，文星高照豫章城。
翰苑同年少一人，城东出祖倍伤神。高才虽不登枢要，清望端能动缙绅。
西徼归来缘有命，南州谪去果何因。嗟余久负容台禄，拟向林泉老此身。
二十年前已识荆，荆州今复去专城。柳条解绾离人恨，河水长流故旧情。
阙下有人推孺子，江南到处说徐卿。也知骐骥终腾踏，高驾云车天上行。
当代明经第一人，强年高步上星辰。锦袍玉带兼三秩，白石清泉度七旬。
谢却钧衡娱暮景，归来桑梓乐长春。兹辰兹会遥相忆，南望南天祝颂频。
秧叶浮青野水浑，农人篱落散鸡豚。寒烟淡抹梨花坞，夕照微明柘叶村。
浮世茫茫何日定，故交落落几人存。近时一懒宁堪笑，欲学庞公隐鹿门。
自把梅花比瘦容，愁城须仗酒兵攻。一滩细雨空渔艇，半树残阳又梵钟。
多病有妻供馈饷，长贫无客肯过从。石阑倚遍诗初就，溪上寒山晚翠浓。
高竹鸣鸠未放晴，小床衾冷梦难成。厨烟着树添岚翠，野水归塘乱瀑声。
吟对落花伤俗态，醉看饥雀叹浮生。山人自是无尘事，深闭柴门懒入城。
青山淡淡夕阳时，狂客扁舟只载诗。细雨一江菰叶老，西风两岸柳条衰。
雁横秋影过荒戍，鸦带寒声落古祠。但说莼鲈滋味好，季鹰心事几人知。
枯荷残蓼满秋池，长日思归未有期。一笛唤愁霜落后，双砧敲梦月明时。
老惟防病勤收药，贫欲谋生懒作诗。莫怪羁人头易白，他乡岁晚倍堪悲。
故交屈指几人存，双袖龙钟湿泪痕。桑叶暝烟桥外路，杏花春雨寺前村。
渔舟待渡横空渚，酒旆招酤出短垣。日暮陇头堪叹息，啼鸦飞下乞余墦。
砚池香沁墨云干，酒醒无情懒着冠。燕子归迟春欲尽，落花吹雨小楼寒。
破屋难禁深夜雨，布衾寒湿半床云。愁来自起推窗看，人比梅花瘦几分。
村南村北总西风，桕叶先霜浅着红。野鸟飞边堪入画，数家篱落夕阳中。
四月河台草树閒，遥遥青鹳向廉山。钟兴万里新承命，何逊当时已抗颜。
帐影瞻回明月浦，铎声飞度绿溪湾。唐人石室今何在，桃李盈盈满目斑。
秋风高节驻边城，开府躬临百万兵。隔水楼船云外出，弥天草树雨中生。
伏波万里螭碑在，横海千年羽檄清。五指从今霄汉里，岩花历历共知名。
白日黄涛海上州，隼旂飞动宿烟收。岚开锦缆湖声晓，路入青山草色秋。
南浦双龙瞻斗极，西风孤鹤梦神州。邯郸往事何须问，且醉长安谩倚楼。
落日孤峰短角催，西风江上暮云开。三秋月色千寻浪，半夜潮声万壑雷。
彩鹢忽惊琼岛梦，金鳌遥送雪山杯。鸡鸣津吏初相候，细向船头问去来。
露下危樯曙色开，吴歌遥傍橹声来。疏钟淡月孤舟晓，远水幽篁独鸟催。
人语渡头喧羽楫，龙吟风外助霞杯。济川未问商岩事，且趁风清过曲隈。
天外芙蓉晓嶂开，七峰苍翠拥仙台。紫垣珠斗空中落，白马瑶图海上来。
云敛高秋回五岭，月明清夜近三台。心悬北极尧天迥，何羡东封薄汉才。
细雨江堤暝色黄，寺钟渔火雁声长。客心似水中流急，驿路如年尽日忙。
隔岸风沙催短角，极天云树度危樯。丛林十里寒城夜，又上公安肃政堂。
幽洞涵虚郁紫清，碧岩如手覆仙蘅。空中香树浮珠阁，象外烟花拥玉屏。
倦鸟未忘常梵语，寒泉那识下方情。西风古木岚光暮，何处人间有磬声。
紫阳坛上静焚香，石洞风来夏阁凉。出谷世情暄自暖，横经吾分说偏长。
数年孔易竟何学，终日回言祇此堂。为语舜徒休孟浪，明明仁义是周行。
化城文运自今昌，东璧星辉接水光。最喜台成龟出洛，道南回首日扶桑。
嶪嶭山城古石龙，碧流环绕似云从。登台会见文翁化，指点千家屋可封。
江上好山千万重，看山长踏翠芙蓉。他年解绶还乡邑，竹杖芒鞋与尔同。
袖拂青烟蹑紫霞，寻龙寻水看金沙。道人久有归休意，指个溪山著我家。
秦关西望壮心惊，风雪梁园送汝行。汉帝有恩前贾席，书生何计请终缨。
金缯岁月翻挑虏，宵旰朝廷已论兵。若到江南逢二顾，安危万里想同情。
挈友间行及早凉，精蓝西畔足徜徉。不知半日逢僧话，万树风声下夕阳。
俯仰无惭乐有馀，茫茫天地即吾庐。囊琴赵老常携鹤，弹铗冯驩非为鱼。
笑把尘缨临水濯，醉携椽笔傍崖书。镇阳洵美犹吾土，满眼江山画不如。
妙高台上灵峰月，爱尔孤光尽夜看。天上琼楼归未得，御前金炬不胜寒。
花开古寺香风合，鸿度长空雪影单。踪迹平生湖海外，断碑残碣为谁刊。
东风携手问桃花，直入天台石径斜。红杏枝头闻犬吠，青山影里见人家。
涧边瑶草含朝露，岩际珠帘卷曙霞。笑杀仙凡风景异，一杯流水泛胡麻。
千江月色泻烟流，万里长空紫气浮。入夜涛声长似昼，列云花影不知秋。
石床鹤叫回尘梦，海寺风生逼酒筹。回问南溟星斗落，笔端云锦烂江楼。
峡江春尽水潆洄，猿去犀沉事已灰。铁笛一声何处至，布帆千里故人来。
花开洞口逢青眼，路入仙源尽紫苔。三十年前游赏梦，此心常在钓鱼台。
漫游久抱扶胥梦，多病来登广利宫。龙势东迤溟渤远，虎头南去越裳通。
擎天柱立烟光净，浴日亭高海气空。一笑江山如有意，波罗风雨住归篷。
星河无梦夜悠悠，千里佳期一夕休。今日不堪回首望，芙蓉花外夕阳楼。
一世生离恨有馀，白云愁色满苍梧。欲知此恨消难得，见尽扶桑水到枯。
春色薰人睡正酣，醒来闲步弄宜男。雕笼谩有能言鸟，五利文成莫浪谈。
蹴罢秋千鬓脚垂，一春心事竟差池。玉肌近日浑偷瘦，倩得中官唤女医。
人日宫中最喜晴，玉肌寒怯尚重绫。霎时又是元宵节，台谏何人论买灯。
忆得年时二七春，金宫一日岁华深。妾身元是杭州女，曾把中官寄饼金。
细雨空濛津树合，小桥迢递水烟通。春风杖屦寻诗客，不在孤山定剡中。
一见清明一改容，悔将名利役疏慵。一身千里家何在，持酒无因洒墓松。
小院深沉迷綵霞，傍人道是神仙家。春风吹绿庭前草，夜雨新开屋角花。
花开如锦不长好，草绿如茵易枯槁。与尔同坚松柏姿，岁晏青青永相保。
瓮城东望势崔嵬，万顷银波翠嶂开。九月蜑舟收内港，潮婆风报澳南来。
石壁山头峰插天，石壁山下草如烟。半腰白鹭飞不去，道是岩边漱玉泉。
黄鱼紫蟹错登筵，丹杮红柑颗一钱。收却落花涂豆子，不劳东作向春田。
北郭冈旁马鬣茔，何年春雨绿芜生。可怜翁仲龙钟老，却放蛴螬背上行。
何年龙向石床蟠，瑶岛幽清万壑寒。一自行云翔碧落，弥空花雨尚漫漫。
湖水瀰茫接碧天，短桡轻网任蹁跹。得鱼沽酒瞢腾醉，长在青莎绿树边。
虹梁岧嵽涨春涛，溅雪翻花浪正高。试问乘风谁万里，却疑宗悫驾长鳌。
璿阁丹霄峍屼开，凭高纵目思堪裁。天风骀荡烟岚净，笑盻晴虹望上台。
天开琳阙粤山头，日射瑶题碧水流。欲向仙都觅黄鹤，直看双顶瑞光浮。
宝岩清閟景偏加，石乳骈连玉作华。向夜月来松影乱，却疑神女散琼花。
玉洞玲珑翠作鬟，晴霞缥缈色斓斑。流泉恍讶飞璚至，时有风声响佩环。
暖雨初收雾尚昏，绿杨深坞杏花村。山中少有凡人到，满地春阴不掩门。
香露淋漓湿未乾，迎风翠袖不胜寒。劝君莫取青青节，留待丹山五色鸾。
湘皋春尽玉青青，曾值西风过洞庭。碎佩丛铃满烟雨，夜深楚客不胜听。
春雷初响蛰龙惊，猛势凌空夭矫横。几度山窗亲见处，露华如水月华明。
忆曾相对琐闱深，制草成时日乍阴。粉湿香浓春烂熳，岁寒霜霰岂能侵。
浙江亭上彩云收，二十年前忆旧游。正是桂花初发候，月轮飞上海门秋。
独将风节冠东京，不向云台列姓名。千古严陵滩上月，至今犹似客星明。
粉湿香凝露乍消，湘娥新整翠云翘。一春青琐长相对，影转金阶近午朝。
白浪浮空散作花，荡舟食力度年华。行人不用愁风雨，过得江来似到家。
万里遥瞻尺五天，梦魂先到御阶前。袖中奏稿皆民瘼，担上行囊只俸钱。
旌节晓冲梅岭雨，轩车寒带蓟门烟。重来莫负南人望，要见贪泉变醴泉。
使节遥临曙色开，苍苔白石路崔嵬。藤萝绕涧峰千尺，松竹当窗酒一杯。
鸟识歌阑随客散，鹤知茶熟伴僧来。四郊莫道无荒土，还有饥寒遍草莱。
肺肺垂杨渺渺河，平川驿里暂经过。白头天使乡情好，青眼仙郎旧话多。
候吏几人沙上立，新诗八句酒边哦。知君共有苍生念，细说民艰奈晚何。
家居通德旧儒门，南渡衣冠十代孙。阙里经书皆实行，考亭章句尽真言。
犁牛曾见生骍犊，良马还期出大宛。岁月无情容易过，莫教人笑改金根。
燕子东风柳下门，澹云微雨浥轻尘。南山路远移舟过，北斗名高识面新。
理学忘眠谈入夜，寿容得酒醉生春。重来不用重相约，同是斯文即是亲。
棠棣歌残小雅诗，弟兄聚首话连枝。遗言不负先人训，世德真成后胤师。
春雨池塘芳草绿，东风帘幕紫荆垂。同心自有同声处，听取埙篪口畔吹。
金陵本是帝王州，彩袖翩翩作胜游。眼底繁华誇六代，笔花梦寐足千秋。
凤皇台上今犹昨，丰乐亭中孙是欧。为问仗君频授简，东南民力让谁筹。
太守论文称老将，益知沧海有遗珠。游从建业窥金阙，胸荡秦淮彻玉壶。
凤沼三翻誇领袖，龙门八战暴头颅。今当老将登坛日，宝剑冲牛烛上都。
六月生秋晓日霞，东人摇指望仙槎。词从太乙分青火，笔就凌霄吐彩花。
橡木久芬韩峤丽，凤皇一啸舜庭华。笙歌鸣鹿周家雅，易水声高有伯牙。
方从通籍主恩新，伏阙宁依白发人。天地忽教王鲤跃，山园亦为蔡椹春。
熊和劳苦真无憾，鸡骨栖迟未厌贫。负土功行今甫满，圣人曾己忆忠臣。
河梁尊酒沸江东，满道旌旗拥竹筇。岭外孤城原是凤，君家一驾自如龙。
清风帝里誇三户，赤日天门步九重。十尺丰姿应赐问，为陈海啸涕无从。
望望芝云紫气浮，仙舟元礼羡风流。八千里外遵江汉，九五班前拜冕旒。
白玉献将天北极，黄金颁自殿东头。严程屈指春明转，海上花间待一筹。
谭棋自昔似谭兵，四象包罗事事赢。三十二垣皆北顾，百千万局尽东征。
形分红白龙蛇阵，势布车骑虎豹城。鏖战己酣终胜负，可能销却胜心平。
敢云胸内夙藏兵，一局因思百局赢。老马授御犹可策，敝车推毂尚堪征。
一河昼定千秋界，二士能支万里城。夜静月明烽不试，将军坐令泰阶平。
阖闾城外花如烟，洞庭山下水连天。安得弄花缘水去，与君同上木兰船。
古城迢递俯清溪，高阁凭虚引御堤。凉雨乍收千树净，夕烟初起万家迷。
空垂白发悲前事，重对青山忆旧题。犹自乐游虚故苑，碧桃飞尽草萋萋。
丛台北向通燕谷，曲渚西流绕蓟门。归鸟乱啼原上树，夕阳多照水边村。
因悲俗吏趋三辅，曾有新诗寄陆浑。岁岁别来春又暮，几回芳草怨王孙。
秀色娟娟翡翠滋，溪边新长拂云枝。明年一日春雷动，正是飞腾变化时。
轺车万里使星孤，故国重逢已白须。浊酒临灯共风雨，新诗满眼见江湖。
数车薏苡如珠否，长柄壶卢有子无。问俗论心言不尽，钟声半夜唤啼乌。
劲弩分张不露弮，叠双连中巧无前。林中袖手心如水，重为西风一怅然。
渡头相送一沾衣，日暮相思不下帏。潮水莫言还有信，渡船两日一回归。
苦竹渡边苦竹枝，常思岭下常思谁。奴自不言谁得会，江风江雨自应知。
云起南台墨未浓，俄然一雨暗千峰。篙师解说当年事，台下分明有白龙。
越王城里九山分，只见三山翠入云。山下有山看不得，奴从何处可逢君。
乱山无径不通樵，渔舍阴阴映绿蕉。树杪泥干江水落，村边沙白瘴烟消。
清霜夜落武陵溪，水上苍烟十丈齐。野爨冷烧红叶火，村舂寒接五更鸡。
不眠枕上多新得，所过山中有旧题。起问昨宵沽酒处，人家只在小桥西。
寒色苍苍落日斜，空庭独立数归鸦。石人此际方无泪，羽客今宵亦有家。
已判离愁消竹叶，谁堪诗句颂椒花。明朝揽镜休怜色，未入新年鬓已华。
寒山一望草离离，饥鸟下啄纸钱飞。石人对立偷相笑，麦饭香花知为谁。
棠梨花落松呼叶，雨锁前溪不可涉。秋林鬼哭葛公坟，不道黄泉葬蝴蝶。
家山何处望丹梯，念我频劳尺素题。官愧董郎栖白社，宅犹江令寄青溪。
移文猿鹤心偏远，归梦乡关路不迷。傥许相随灵寿杖，大科东北铁桥西。
东田社里是精庐，石上龙池一镜虚。洗屐沧波曾亦足，杖藜名岳更何如。
赤冈路引茅茨远，红板桥通橘柚疏。自可双林修净土，为椷莲藏贝多书。
汲泉煮茗大岩隈，虬起长松荫绿苔。六月林间无暑气，白牛西涧客能来。
朔风霜气晚萧萧，秋尽江南万木凋。乍见寒林挂新月，便看松涧引江潮。
陶公雅有黄花约，慧远何妨白社招。醉别溪头三笑去，一尊休更问河桥。
谷雨新晴海气凉，远山楼外色苍苍。烟深野树闻歌鸟，风急飞花落羽觞。
玉屿金塘看月出，锦筵红烛醉宵长。独怜踪迹犹萍梗，客里挥毫谩自伤。
南州高士忽相见，求我为画白团扇。戏拈秃笔扫云山，顷刻终南眼中见。
昨夜西风起天末，坐使清凉夺炎热。劝君此扇莫弃捐，不用留取待明年。
山人种杏白云中，谷口花开千树红。自惜朦胧带朝露，莫愁零落向春风。
春风几度花开日，炼得丹成应可食。妙年有术济人多，况君自是餐霞客。
青山青青白云白，一尺小溪千里客。扁舟舣岸不见人，鸡声何处秦人宅。
桃花流水春鳞鳞，不识人间有战尘。待得紫芝如掌大，归来闲作太平民。
四月浓阴风雨来，挥鞭遥指碧山开。征夫讶渡前村水，傍柳穿花去复回。
野外高楼护紫烟，落花飞处独淹淹。谁家双燕不归去，日暮空依古树边。
泽国风光趁马归，青山一带夕阳西。野桥月出渔舟寂，春满田园花满堤。
高阁凌虚如履地，长江万里来无际。世人可到不可留，只许禅僧深夏住。
乱帆来往逐云飞，隔岸淮山拥翠微。大士岩间常宴坐，一灯夜照客船归。
南去长沙万里程，清猿啼断鹧鸪鸣。相思不识关山远，梦里随郎一处行。
馀音尚忆小梁州，十五年前作漫游。重上朱楼歌一曲，楚天凉月在西楼。
书工如画画如诗，王掾当年固不痴。昨日里中歌舞伴，人前解唱北山词。
凤楼缥缈接云霄，环佩声微夜寂寥。弄玉由来有仙骨，时人莫浪学吹箫。
绝漠琵琶汉苑心，胡雏漫听岂知音。自缘花貌浑难画，不是丹青故索金。
卯金公子托金兰，惜别秦川雪满山。何处思君天万里，祗应清梦到函关。
雨腻烟霏晓梦酣，东风扶醉倚危栏。游人遥隔雕墙外，桃李成林欲认难。
二月东风晓逗寒，西园刚借摽梅看。幽人兴落春华外，不奈新红上竹阑。
天上归来老集英，醉中岁月漫峥嵘。先生不是高阳侣，自笑三闾说独醒。
美人居傍竹西亭，冰玉相看眼更青。伺凤翔鸾浑未解，轩间试亦鼓湘灵。
咫尺徂徕有路经，万松行里寄幽亭。晓寒枯砚研零露，春暖虚窗嗅茯苓。
石室可招丹凤下，草庐谁唤卧龙醒。清高我爱黄公子，座右新题晚翠铭。
旅怀寥落寓京师，山寺逢僧是故知。两月都忘为容日，廿年能记出家时。
夜堂观弈金莲尽，秋阁闻歌玉树悲。明日移家定何处，藤萝寒月照相思。
长安倾盖荷先知，投赠今宵剩有诗。水国山晴舟去远，春明花早燕归迟。
坐残曙漏犹高咏，数过韶华滞去期。最是玉河堤畔柳，依依偏向别离时。
小径城阴绕薜萝，瓦盆相对长高荷。花深山鸟时还下，地僻儒绅暂亦过。
草色雨亭生画景，炉香秋院引弦歌。分明萧散红尘外，未必仙居定若何。
今雨相逢是上元，一樽残漏未辞烦。醉眸归送鳌山尽，离思春憎锦瑟繁。
北斗高居县夜直，南山孤兴倚秋园。十年曾是西庄旧，图卷依稀忆赠言。
芦苇萧萧野渚秋，满蓑风雨独归舟。莫嫌此地风波恶，处处风波处处愁。
高台明月照花枝，对月看花有所思。今夜月圆花好处，去年花病月昏时。
饮杯酬月浇花酒，做首评花咏月诗。沉醉欲眠花月下，只愁花月笑人痴。
山亭寥落接人稀，泥补柴门叶补衣。不起竹床头似雪，已无心去问襌机。
融融温暖香肌体，牡丹芍药都难比。钗垂宝髻甚娇羞，花雪飞散青霄里。
仙使新衔帝命哀，霓旌西指晓氛开。云中节并双星入，天上槎应几日回。
三晋河山惊洒翰，百年萍梗惜离杯。长安不忘同怀客，早晚飞鸿系字来。
越南燕北旆摐摐，十载承恩归旧邦。喜有钓台风景在，一竿便得老秋江。
苍鹰闻道已辞韝，归去云边不可留。一击便能惊众鸟，孤飞何必待高秋。
搔无短发花争笑，佩有长虹雨尽收。未载金装先出粤，几时重倚尉佗楼。
醴酒无烦款穆生，浩然驱马已孤行。拂衣此日原非急，择木从来不敢轻。
风起水声投别涧，月明鸟影绕空城。与君一望春郊路，不为离忧亦自惊。
晴江波映百花燃，一路莺啼送晓天。北郭青山容我老，西堂佳句羡君传。
冷怀落得风生袖，归兴聊存月满船。谁问隽城人太瘦，作诗未拍少陵肩。
饱尽风烟几岁寒，裒然高韵矗文坛。声摇五夜飞金玉，色映千秋拥盖冠。
并秀巳无群卉在，后彫应作老成看。森阴偶寄骚人榻，累日豪唫属和难。
萧条犹见典刑垂，铁干铜标迥自持。镇定转怜风劲后，孤清遥对月明时。
危巢蔽日栖乌老，瑞骨留仙梦鹤知。几度宫墙鸣夜雨，凄凄如响壁间丝。
宿花魂魄带香逋，昨到龙山伴饮徒。金色暗凋霜下杰，玉痕新化雨中枯。
旋教庄叟空成梦，顿使滕王懒绘图。安得有丹扶骨起，英英枝上锦重铺。
乍传飞鹤下晴川，幽梦追寻竹马年。彩舄高回江渚月，仙舟遥带郁林烟。
户瞻莱柏阴犹盛，手种潘桃花正妍。安得九天怀七泽，于旄重映隽州悬。
仙舟初下洞庭滨，恰际瑶盘弄玉麟。五十钟祥呈晚秀，三千行路应佳辰。
黄金斗大先摩肘，紫电霜明蚤拭茵。他日峥嵘须记取，悬弧我作座中宾。
意绪年来总不如，萧条谁拟段家闾。松间冷笑苍云变，花下閒吟化日舒。
谩惜一生濒九死，聊随万卷守三馀。相看独有梧桐月，夜夜流光到绮疏。
痛饮狂吟恣所如，醉醒何苦问三闾。诗中甲子怀元亮，策里天人忆仲舒。
关塞悲笳犹未静，江湖竭泽巳无馀。伤心尽有乘轩使，可许颠连一上疏。
寥寥生事竟何如，剩有肝肠信比闾。泪下山猿啼月冷，影随江鹤带云舒。
频年逐队忧三尽，何处高眠享二馀。翘首庙谟宣郁滞，礼功不下九河疏。
两纸新书楔日题，莫愁哦讽露琼犀。通怀不作杨彪瘦，与故那令束皙迷。
道上客休歌薤露，座中吾愧读雌霓。兰亭尚逊君超绝，为说彭殇未易齐。
白云高觉四山低，中有源泉注百溪。洗耳涧边清彻骨，振衣岗上净无泥。
谈间适意言何尽，天际轻阴日未西。屐稳路平行易易，免教前路鹧鸪啼。
萦纡松径路高低，三扣禅关见月溪。千岭南横千岭北，一池东注一池西。
飞云洞阔无遮日，过雨林深未湿泥。满日助吟吟不尽，小禽何处数声啼。
连云高第甲诸村，有肯堂人意即欢。学足有徒来问易，租输无吏到敲门。
葛巾藜杖香山老，鹤发庞眉四皓尊。惟报前庭频净扫，好开华宴庆添孙。
抱子那如喜抱孙，有孙方显老家尊。尼看孔伋乐不乐，点见曾玄欢未欢。
饼食定重延好客，华居应再拟高门。年来好似汾阳老，晓起堂前颔问安。
马蹄蹀躞望乌蛮，世事茫茫道路艰。食禄有方怜独远，忧时无术笑谁顽。
侵垣月向薇花冷，动幕风清燕子闲。明日曲肱怀旧约，梦飞先到碧鸡山。
我年半百公六十，别久精神忧共衰。五载相逢只如故，短髯同讶几茎丝。
怒涛翻河乱石横，牵船上洪初月明。夜中不辨黄楼处，惟听层城钟鼓声。
疏翠轻红水岸迂，渔家远近映菰蒲。高城前望晴云下，却记行程是半途。
本是阳春第一花，皎如冰雪净无瑕。自缘不与东风竞，故向寒冬作岁华。
谁乐明时作冷官，羡渠萧散意能安。小斋一榻清于水，坐与梅花傲雪寒。
冰泮龙池春似海，玉凫金雁绕红莲。人生何幸雍熙世，共乐光明不夜天。
虔州李旭吾故交，汝醉逢之肆凌辱。方面两司向我言，使我低头内惭恧。
二十六年曾过此，萧萧芦苇带荒村。如今重过头成雪，渺渺桑麻雨露繁。
学人须自立根基，三戒当先谨独知。无分少壮老异境，一于财色斗严持。
镇重常如五岳峙，防危更似九河堤。大廷暗室心如一，玉粹金精体不亏。
上番新竹已穿沙，不用垣篱也是家。松径昼长清鹤梦，石坛春煖积苔花。
笙箫缥缈彩云净，鸡犬飞升白日赊。便欲弃家从羽客，栖真此地饱餐霞。
方舟亭午泊溪沙，杖策重寻羽士家。池涸已荒书带草，庭幽还见木犀花。
松坛乞雨归应晚，竹屋留诗兴独赊。虚阁疏栏宜晚眺，溪光十里映晴霞。
建溪南下接炎荒，八月霜飞草未黄。乱石滩头横剑戟，幽泉石罅奏笙簧。
轻帆破浪回旋疾，陡径开云应接忙。却忆陶园隐君子，卧看海日上扶桑。
骤雨颠风并作寒，搅回旅梦倍辛酸。春深南国身犹系，客对东湖迹未单。
无数杨花笼几砚，斩新竹笋荐杯盘。从来拂意皆佳境，谩悔当年不挂冠。
寒虫夜雨近清秋，华发偏惊岁月流。景逼桑榆空把玩，迹随蓬梗任浮游。
幸无轩冕为身累，独有关山滞客愁。早晚宽恩释累系，驾鸿千里访浮丘。
细雨霏霏洒夜篷，泊船犹畏不周风。蹴天波浪离江上，缩地山川入梦中。
驿舍荒洲横极浦，渔舠远火乱栖鸿。揽衣起坐湖天阔，望眼遥随斗柄东。
聊对清樽一放歌，百年风韵笑阴何。近郊地重留屯合，经国筹深积饷多。
烟雨海楼诗益壮，杯盘廨舍客频过。自公退食应多暇，万轴书签拥雪窝。
君去洞庭何处住，海门迢递接东瓯。湖田岁熟收粳稻，烟渚秋高弄钓舟。
漫说孔明无将略，早知若水是仙流。浮生万事何时尽，都把閒情付白鸥。
一上层楼望八荒，鸟牵愁思入苍茫。西风逻骑巡蛮徼，落日啼鸦在女墙。
瘴雨来时凄客况，夷歌起处断人肠。遥怜彼此俱迁谪，试问何年归故乡。
孤戍玄云想壮图，酒酣日落歌呜呜。大材敢道马新息，短剑还闻陆大夫。
奎壁淋漓看独夜，江天冥漠失双凫。几回欲酹溪头月，又恐前身是腐儒。
老夫越吏姓名通，衔璧牵羊事不同。圣代神灵跨往昔，南天万水尽朝东。
荒山故垒笼寒月，征马孤嘶自晚风。读罢穹碑一怅望，螭头飞动欲腾空。
沉沉高阁午阴清，况有岏㠝苍翠迎。金鼓往年分阃地，关山千古受降城。
龙蛇蛰伏天机静，烟雨冥濛春草生。倦倚乌皮成独寐，不堪幽梦缅纵横。
虎落周遭拥晓云，当年万马谁空群。共传羌虏湟中策，不数楼船海上军。
夜柝声严鱼丽阵，黄幡影动驺虞纹。一从夷叟投关后，芳草依然映夕曛。
风云蛇鸟指挥新，犊剑牛刀语入神。杀气成虹翻作雨，溪姿含雾远迷津。
地荒少值桑麻长，路滑还忧风雨频。满眼黄蒿半狐兔，济时真负百年身。
垄上归来跨牸行，扬鞭遥指暮云生。明朝共把春犁去，闻道君王欲省耕。
西江秋望水盈盈，三十年来故旧情。地迥双悬梁月梦，云深几隔塞鸿声。
山中上相称弘景，天际真师号广成。却悔当时交臂失，白头始解学无生。
省郎作帅瞻依重，山水于人亦重哉。剑阁倚天随险设，巴江如锦逐春来。
法须在我无关节，泽好因时及草莱。赤子保民民自爱，龚黄元是出群才。
新筑茅堂江水东，开轩日日看晴峰。百年世事如蓬转，三月春光似酒浓。
乍可前川閒问柳，谁能绝壑暮餐松。北窗睡起闻啼鸟，差胜东华听晓钟。
矫首钟山澹暮烟，帝乡一别又经年。玉堂夜直如天上，丹地春来梦日边。
西掖故人应好在，北窗无事且高眠。兴来忽忆参寥约，杖策同参玉版禅。
空山茅屋掩柴门，独鹤归来自不群。有客日边同步武，何人林下更移文。
石田黄独荒春雨，涧壑苍松起暮云。便好深居绝还往，世间黜陟不须闻。
神仙楼阁倚晴空，高下轩窗面面通。万叠好山如画里，一声长啸落云中。
海天未返乘槎客，洞口常逢采药翁。欲访蓬莱仙路杳，无由缩地似壶公。
清朝鹓鹭日相陪，却伴空山独鹤回。三月春风辞绛阙，百年姓字在丹台。
天空霓节云间下，日落星槎海上来。闻道蓬莱又清浅，三山东望好浮杯。
紫皇宫殿枕岩幽，星斗阑干在上头。玉局悬崖称福地，青山绕屋似罗浮。
云间瀑布千年落，洞口丹光白日流。浮世黄尘方眯目，秪应吾道付沧洲。
精蓝结构自前朝，金地庄严映绮寮。台殿四时常五色，觚棱初日绚重霄。
黄龙听法空山静，白马驮经故国遥。尚忆禅房曾借榻，松声午夜撼江潮。
北窗睡起正无聊，日转閒阶树影交。恰恰一莺啼午梦，飞飞双燕定新巢。
丹青佛寺藏山崦，白壁人家傍水坳。随分春风且行乐，青云得意莫相嘲。
枕流亭子碧山围，石涧桥危过客稀。流水落花春自老，湿云栖树晚犹飞。
山人和露收松子，木客临池制芰衣。欲向丹崖同采药，黄精雨后渐应肥。
浣花溪上筑茅堂，好客过从只漫郎。白露飞来汀草碧，鳜鱼初上柳花香。
放舟日日钓春雨，按剑时时惜夜光。好罢丝纶閒袖手，世间陆海事茫茫。
江头风色峭帆孤，挟策频惊岁月徂。传僻自甘同蠹隐，技成何处有龙屠。
闷来厌说黄金市，醉后翻憎白玉壶。寂寞壮心仍不减，仰天耳热亦乌乌。
与君岁晏共天涯，汉渚犹乘万里槎。匣底青萍骄自吼，斗间紫气望堪誇。
浊醪明月听寒漏，彩笔沧江弄晚霞。但问丰城双剑在，无愁此日无张华。
挥手千盘磴道长，紫霄飞观半苍茫。走从太史书牛马，翎借仙人蹑凤凰。
金殿晓攀玄帝宅，瑶池秋宴白云乡。远游可待吾将去，天柱峰头炼九阳。
寻君不似梦君频，永夜添香养道真。下榻论文光烱烱，升朝对面礼循循。
腰横卞玉轻于叶，手挽吴钩绝有神。一咏百篇星汉落，虚怀犹避太常人。
莲塘之宫半亩宽，喜于幽处托盘桓。长松风扫笙簧奏，峻岭云横锦绣看。
哦句遣怀移枕簟，巡檐索突笑衣冠。农人披豁谈耕稼，较胜歌声杂管弦。
莲塘之宫半亩宽，何妨避俗此中蟠。閒来点易频濡笔，倦后寻芳漫倚栏。
鸟雀喧啾脩竹里，牛羊驰逐大江干。幽思触景成狂句，题罢长吟亦解颜。
莲塘之宫半亩宽，灵台静定自身安。观书燃烛鸡传唱，拥被酣眠日上竿。
客座楸枰时对奕，仙家炉鼎学烧丹。松菊三径栖迟处，不愧当年具四难。
霏微春雨暗河桥，草色青青涨早潮。方咏飞鸿安泽国，忽瞻彩鹢拨归桡。
三年半刺称良翰，期月慈君薄试萧。欲采民风知骏绩，茶阳载道裤襦谣。
擅名自古黄坑好，水色山光画嶂开。贾客舟航来荻渚，山丁篁木集蒿莱。
登场稌黍兼蔬果，举网鲈鳊佐酒杯。桂魄一轮清潋滟，披襟独对绝纤埃。
江月扬辉江水清，科名又见一番新。綵舟簇拥登瀛侣，箫鼓喧阗贺客情。
众艳七人皆国隽，我贤一子续家声。蛟龙奋起三春浪，伫听胪传答圣明。
数年浪迹寄衡门，时洒幽襟亦避喧。白酒黄鹂添野兴，老农稚子喜风淳。
解衣蓬跣无官客，课读灯窗有子孙。暂别芧檐谒金阙，归来重见举芳尊。
维舟江曲着征衣，拜别幽扃上帝畿。黄叶飘时离思结，白云飞处望心迷。
承家惭负庭前训，报国期酬地下知。郁郁松楸瞻渐远，何当陟岵学裁诗。
梨花分月一枝明，吟着君诗绕树行。闻说里门多下马，若为人世可逃名。
寂寥风雨眠僧舍，谈笑杯盘醊豆羹。数亩山田是吾志，与君终老饭香粳。
芳草春前绾别愁，除函又下殿东头。书回阊阖千门月，人上芙蓉万里舟。
望断浮云燕市远，歌残白雪楚天秋。依然法从偏承宠，三十参藩是壮游。
诞从南岳旧夫人，笑阅桃开八十春。殿诰五花光赐服，宫墙三徙卜芳邻。
承颜有子如曾史，维翰生神亦甫申。行看将雏朝紫极，不嫌青鸟送书频。
崚嶒高阁卧南阳，著作能无制锦囊。不为兵戎驱鳄患，应怜苍赤苦鸱张。
书成岁月松筠老，图绘风云石室藏。国士由来终遇主，知君鹏翮即飞扬。
花落江堤燕子还，又携行李上长安。关藏杨柳闻鸡度，山簇芙蓉立马看。
已有清风留绛帐，岂无长荣对金銮。他年恐应三鳣兆，不向黉宫老一官。
积雨深秋快一晴，圣恩新领出都城。便亲子恳陈章疏，养志人多托弟兄。
日薄西山催令伯，官行南国慰初平。梨黄枣赤堪携酒，更续阳关第四声。
绕涧木犀冬着花，上方台殿頫烟霞。云迷石室和光洞，犹是轩辕帝子家。
九五龙飞今逾岁，八千里外戴尧天。三更鼓角催新箓，此日融和胜旧年。
颂启椒花归主圣，尊开柏叶集孙玄。自兹旦旦同声祝，天保南山寿不骞。
久矣谈天碣石荒，谁堪别馆号华阳。剑从江右光含斗，书学淮南字有霜。
此去中兴多大雅，向来孤愤半清商。亦知行部阳春色，倘许新题到草堂。
共探洪崖洞口关，翠岚霭接白云间。钟传梵语通顽石，字注真衔副小山。
斑驳苔碑馀色古，湛澄乳水印心闲。聊空半偈挥天雨，漫放桃花自解颜。
野径无人芳草春，无情独对野花新。老夫自爱东风立，蝴蝶娇痴不畏人。
溪溪绿树间红花，道是桃源是若耶。西近青山东近郭，白云低处是君家。
北里筑居何岁成，南山种豆苦逃名。百年丘壑真长往，千里骅骝羡独行。
每见披裘过道路，漫闻挥翰动公卿。神仙竟合邀中散，婚嫁何劳问向平。
空山绝壑悬崖高，一坞白云如海涛。幽人抱琴无路入，松风落耳声萧骚。
放鹤仙人不可招，断河残月夜闻箫。别来欲问春消息，花落西泠第二桥。
昔年分部共寅清，翰苑奇游抚上京。道旧未终随凤翥，白云翘首送君行。
枫落空江生冻烟，西风羸马不胜鞭。冰消浙水知家近，春到闽山在客先。
斜日雁边看故国，孤帆雪里过残年。怜予久负寒鸥约，魂梦从君碧海天。
披裘五月滞江干，赢得青山对鹖冠。北海尊同狂客尽，南楼月共小姬看。
城头云色来朝霁，柳外蝉声送晚寒。却笑枯桐今已爨，岂堪山水向人弹。
高人结宇修篁里，轩户玲珑映流水。庭皋月转翠阴生，溪上风回青浪起。
翠阴青浪映窗扉，曲径台深客到稀。林下移床挥麈坐，沙头系艇钓鱼归。
柴门无事临流敞，高卧支颐听清响。千山暮雨石泉通，一夜春雷箨龙长。
几席清幽俗事疏，波光尽日映图书。何年得遂辞尘坱，杖策相从此卜居。
孤石巉岩出紫烟，云根遗墨尚依然。文章岂在龟畴下，形质还存鸟迹前。
汲冢秋风思汗简，鲁堂春雨掞韦编。郎君归去和鸣后，织作机中锦字传。
秋来逸兴浩如云，间拂霜华看剑纹。莫怪风流谢安石，未应憔悴沈休文。
骅骝神骏宁论肉，雕鹗身轻更出群。千载征南不穿札，至今犹作晋元勋。
难兄佐邑持风裁，令弟辞家笃友于。风雨几年疏共被，关河千里转征车。
天垂巨野河流急，秋尽江南木叶疏。他日到官烦问讯，琴堂诗思夜何如。
高鸟知还久倦飞，分甘万里迈王畿。虎头食肉侯何用，鸡舌含香事已违。
博望寻源经月去，长卿喻蜀暂时归。寄言玉笥云中客，终拟相从采蕨薇。
水精帘动桂花风，湘簟凉生八月中。魄落西窗银烛里，乌丝雪茧寄秋鸿。
将军忠节贯荆襄，千载精神日月光。血战孤城身已殒，名垂青史汗犹香。
残碑堕泪空秋草，折戟沉沙自夕阳。我亦有怀追国士，为来感慨奠椒浆。
郎秩初颁自建章，便从潘令醉离觞。秋辞上国闻新雁，路出清河指故乡。
疆域正临周土俗，功名宁让汉循良。春光满县花如锦，谁道河阳似洛阳。
扁舟来探石城春，一夜埙篪动四邻。虎踞龙蟠看王气，鸟啼花发助诗神。
灯前白发身俱健，画里青山说未真。有兴不妨秋更到，年年光禄酒杯新。
绿绶仙郎白马生，每过东省入西清。亲裁黄绢将罂进，密傍朱旗引膳行。
漫托圣朝须纵酒，何知薄宦亦调羹。由来作吏能兼隐，岂厌时过阮步兵。
通家亲戚故乡人，临别相逢意转亲。晤语留连下城日，宦程迢递促车尘。
高冈合止冲霄翼，浅水宁容纵壑鳞。朱雀乌衣壮游地，为君惆怅十年春。
西郭潮生晓放舟，江风萧飒满帘秋。岸傍短竹青如染，云外奇峰翠欲流。
赏兴正逢新月上，吟踪应为野花留。乾坤已付游人乐，莫把閒盟负白鸥。
昨日篮舆不得上，今日篮舆不得下。天花万点散长空，白云一月包青野。
山空雪霁日色微，风前犹作落梅飞。阆风玄圃在人世，夜景若昼腾光辉。
茆屋闭门愁出入，履破衣穿寒转袭。挥毫三复白雪吟，手足冻僵才思涩。
张老屏山赏又新，应披鹤氅对嶙峋。长篇短幅述清语，定有琼瑶报故人。
云烟惨惨春林里，风雨潇潇涧声起。荷笠宜耕桑柘村，持竿欲钓桃花水。
吾弟俊年多读书，生怕轩冕来相拘。布衣拟就涧边老，草坐似习山中癯。
朝廷偶说通贤路，州县临门逼人去。秋天岭海下鹰鹯，落日川原肃狐兔。
清才直气不入时，坐守古道冲危机。无人更扫蓝涧屋，有墓已题春雨碑。
忆昔下马扣我门，惠连种豆归南村。脱巾漉酒共一醉，秉烛题诗期再论。
人生安得长相见，世事谁知回首变。惆怅鸰原负急难，凄凉鹤发甘贫贱。
清尊重对黄花前，更为后会知何年。菟裘问地君思隐，蜕骨名山吾欲仙。
霞洲玉洞秋风老，更有何人拾瑶草。因君为我问三苏，墨池霜菊年年好。
白团谁写秋风曲，寄我茆斋扫炎燠。新纨皎洁一尺冰，浓墨淋漓数枝菊。
摩挲双眼老复明，兴入东篱餐落英。苏仙笔下云雾湿，刘侯句里烟霞清。
一丘养拙南山侧，敢拟柴桑旧时宅。清节谁怜白发翁，壮怀不倚黄金色。
故人嘉会不可忘，永日清风吹我裳。长随怀袖送月影，更入箧笥生虹光。
我昔结屋依云林，开窗正对浮云岑。山花烂漫散春色，崖木惨淡垂秋阴。
篮舆欲往空费力，十步五步还坐息。日斜又向茅屋归，惆怅三年登未得。
范宽生纸写作图，中堂忽见遥峰孤。白云黄雾自舒卷，湿翠晴岚时有无。
半空石壁悬飞瀑，下有良田艺桑竹。买牛春雨早归耕，莫遣儿孙忘乡曲。
番禺天外古交州，念子南行恋旧游。故国又经花落后，远书翻寄雁来秋。
梅边野饭逢人少，海上青山对客愁。为报罗浮云影道，早随明月引归舟。
一行旌节万人从，争看前朝老卧龙。杞梓楩楠俱朽尽，就中留得两高松。
曾看沧海化红尘，云过沙飞阅世人。便是圣朝祥瑞物，何须芝草与麒麟。
阁外寒泉原自清，泠泠惯与夜风争。阁中默听人何在，今日新添一两声。
故人别我长洲去，离觞已尽仍延伫。欲别不别难为情，歧路萧萧班马鸣。
矮屋长材君莫怨，锥处囊中末随见。一官到处可哦松，何况长洲天下雄。
君是深翁门下士，经术自优文史事。不见苏湖治事斋，兵农元与水利偕。
单锷奇谋知满腹，安得东坡无荐牍。何时推毂早重来，与君还对燕山杯。
得知谁是再来身，尚忆城中一法尘。九级弧棱回日月，半龛灯火开梁陈。
林分诃子僧无碍，坛接菩提佛有邻。共倚风蝉吟往迹，又将诗句种前因。
扈从归程闻好语，山妻携得小孙来。到家已是风霜老，犹有黄花待我回。
江到荆湘两派分，客情无柰况离群。尔从三峡迎春水，我过重湖望楚云。
白帝至今啼蜀魄，苍梧何处吊湘君。孤舟夜向巴陵泊，一曲商歌不忍闻。
与君离阔十年馀，两过江滨候起居。咫尺犹如千里别，飘零不寄一行书。
何时夏口同倾盖，此日王门好曳裾。若问故人何似者，鬓丝今已不胜梳。
何处偏能断客肠，西风吹雨到池塘。都将万叠青山恨，散作离愁一夜长。
梁鸿溪上草堂幽，红叶黄花几度秋。回首云林人不见，西风落日思悠悠。
善财童子採来亲，大智文殊用得灵。今日青山端午节，不劳拈出再施呈。
无边不动虚空体，不拒阴阳去复来。谁道一双穷相手，未尝容易舞三台。
观音大士弘悲愿，千臂壮严千眼明。定慧慈威咸具足，山僧赢得不惺惺。
次第看秋到此宵，月圆秋满兴初饶。商声淅历吟风叶，凉气微茫湿露条。
万里清光开玉宇，千年胜事拟银桥。同来问月人俱醉，一曲狂歌杂凤箫。
朔风吹雪送残冬，坐拥貂裘不厌重。大地银铺千万顷，遥天玉削两三峰。
晴光掩映都城柳，晓雪苍茫禁苑钟。诗思逼人吟不就，漫将浊酒助衰容。
一点蕉红若展丹，东风先自暗凋残。满怀都是伤春思，綵笔无题绿叶乾。
胸中丘壑自分明，草笔临池一肆情。不是丹青旧家法，古来能事贵天成。
金门画史番禺仙，意与物化搜冥玄。风流妙得写生趣，落笔便可追黄筌。
陟里素薄玄霜隰，海枯纲烂珊瑚黑。风烟满树忽飞来，野色苍茫向人立。
运斤游刃纷驰驱，横斜顺逆皆乘除。平生阿堵最难处，毛羽不理精神馀。
浮丘道士怜奇货，素壁高悬三日卧。解令化石恐还生，莫学张家便椎破。
茅屋樵巅荫紫雯，翳门松竹路难分。迂愚自足烟霞癖，清切敢忘鹓鹭群。
拟把功名悲断瑟，已将世事看浮云。空山病枕频相忆，一曲枯桐对晚薰。
淮天锦绣正缤纷，花下传杯赠去人。千里若归瀛海上，东风好寄故园春。
移官因得故园游，津吏先迎郁水舟。监郡久知皮氏长，赐书还问偃师侯。
装轻片石无劳载，山近丹砂且暂留。万里登台应北望，题诗须寄蓟门秋。
逾冈陟岭兼多病，腊尽春来不记程。瘴水巳知多客泪，穷山只是有人行。
缘崖昼雾愁俱黑，触马春花眼一明。西蜀未知天下险，老夫筋力尽南征。
龙翔凤舞英灵窟，万壑千嵓紫翠分。天上玉台寒积雪，空中金阁迥浮云。
百年青海无传箭，今日朝廷正右文。一奠新阳昭格里，松萝香气入氤氲。
九衢华月霁灯宵，帝里韶年景自饶。吴地歌声传子夜，汉家楼阁入烟霄。
三阳淑气迎黄道，四海仁风乐圣朝。正喜中台布时令，尽看南亩事春苗。
草生堂砌烟皆绿，梅借晴光色自增。长路随行怜稚子，旅怀同住喜良朋。
十年屏迹同圆月，此夜寒斋共一灯。西望越云最高处，名山惭愧未能登。
笔端江浪贮云烟，爱汝新诗字字传。为报客怀无一事，日凭花鸟唤春眠。
晓过荒城望九重，马蹄偏识旧行踪。河山沃野围京界，烟火连村别县封。
露气渐消双凤阙，日华先上万年松。城门暂与君相别，还约联珂觐六龙。
莲舟无处问江津，落落金门卧病身。采艾敢遗忧国客，纫兰聊赠素心人。
尘中毒热天何与，静里冰壶意自真。葵藿已舒郊社日，未应重赋卜居新。
玉立班行忆共朝，金陵重睹旧风标。九天召命来何速，千古心期话未消。
酌别盏香初压酒，过江帆趁欲归潮。都人合识韩京兆，佛骨端能手自烧。
尊酒江亭送长官，锦帆高挂疾如翰。风生绿树吟怀爽，鸟下平芜望眼宽。
清庙骏奔惟德称，治朝精选见才难。台躔已近头仍黑，勋业何劳把镜看。
飘飘黄绶早临民，乡国高才每羡君。官棹近连藩省水，县斋长对甑山云。
蛟龙遇物多濡泽，奇骥追风自出群。世德循良应不忝，祇今台省重求勋。
大鎗岭下马频挥，大柳冈头客渐稀。烈火燎原虓虎避，疾风惊草雉鸡飞。
山回转觉邮亭远，月下先愁驿路微。野戍谁家多种竹，旅怀当此更依依。
秋风吹雨净飞埃，十日东城两度来。绕院绿阴留客住，一亭红艳对僧开。
芙蓉涧侧观澜去，苜蓿园西问稼回。有约明朝更携手，望云同上雨花台。
吟须再见一茎霜，愁思应随一线长。月色也从今夜减，酒怀争似少年狂。
海榴漫说偏多子，乔木谁怜隔异乡。好是浮名归未得，十年辛苦尚为郎。
轻阴小雨夜连晨，中使传呼散紫宸。天气薰蒸疑作暑，风光回转欲留春。
班分辇道花迎佩，仗出宫墙柳映人。独喜联镳归去早，六街消尽马蹄尘。
玉色官瓶出内家，天香谁贮月中花。六宫只爱新凉好，不道金风捲翠华。
百二山河已失扃，孤城独战血魂腥。覆蕉鹿在宁非梦，篝火狐鸣竟不灵。
既与群雄争帝鼎，忍随降虏到皇廷。致身早得归麟阁，应共长驱下建瓴。
江头宫殿日迟迟，朝退千官默坐时。春尽龙沙无雁度，尺缣惟写少陵诗。
春殿龙香试綵毫，诗成夺得锦宫袍。归来笑拥如花妓，卧看蔷薇月上高。
独步瑶坛歌洞章，青天如水月华凉。閒将一掬芙蓉露，乞与神龙作雨香。
白云岩壑自幽閒，偶被天风引出山。本是无心亦无事，晓来只欲近龙颜。
眼看平白失前坡，三日青松奈老何。昨夜东风消不尽，古墙阴处晓犹多。
入郭寻君不见君，柴门閒对一溪云。空山积雪无行路，何处今朝友鹿群。
青石悬萝花羃幕，绿田分涧水泠泠。人家深住黄猿坞，渔网高张白鹭汀。
吴淞江上看春雨，客路扁舟三月行。两岸人家插杨柳，不知今日是清明。
析薪岸口晚风和，罢钓湾头月满蓑。相对无言成一笑，黄尘回首是非多。
江海山林两故人，敝貂残衲总清贫。今朝叠嶂楼前过，不是五云坊口春。
今人写花不写实，古人咏实不咏花。晋代清谈多少客，羞将勋业向人誇。
握手离亭一黯然，北风吹送渡江船。斗边自上丰城气，明月谁知是各天。
与君连棹谒枫宸，五见长安碧草春。今日送君江上去，自怜犹作未归人。
年年陌上起骊歌，别恨秋声可奈何。欲折一枝桥畔柳，长条零落已无多。
莫拟扁舟泛五湖，六桥烟月旧游孤。停桡试隔秦淮听，子夜歌声尚有无。
石磴交迷红叶乱，牧童遥指碧花丛。坐侵斜菊初经雨，巾挂长松不受风。
万井平依青嶂落，一峰寒入翠云重。登临不尽茱萸醉，漫引青藜东复东。
掌籍江河误泄机，几年谪降学书痴。晴窗滴露花摇席，午夜挥毫月满帷。
绾得春风留凤带，画残秋水照蛾眉。从今了却人间事，一曲鸾箫跨虎吹。
吴越山川胜概多，彩云楼观郁嵯峨。晴岚日照芙蓉影，细柳风生翡翠波。
楚客移舟时见问，吴姬抱瑟肯相过。片帆明日江东去，尚忆樽前对酒歌。
万户烟销一镜空，水光山色画图中。琼楼燕子家家酒，锦浪桃花岸岸风。
画舫舞衣回暮景，绣帘歌扇露春红。苏公堤上垂杨柳，尚想重来试玉骢。
惊湍喧浪落寒湾，万室燃灯列火山。金埒景饶须尽醉，玉华秋好共忘还。
力倾琢石求应苦，课在囊沙得亦难。千载输边谁卜式，笑从铢两献龙颜。
清朝散史鬓毛斑，江左词人数往还。彩笔调高追汉代，玉堂官冷压仙班。
醉攀春柳晴看月，卧放晨衙早闭关。他日思君寻旧隐，荷衣冲雨洞庭山。
乱后相期未易逢，廿年曾记话从容。春花辄扫门临水，晓梦频醒犬吠钟。
深谷未成投老计，旧溪仍愧寄孤踪。迟君更有幽怀在，倚杖斜阳数远峰。
高树长风搅夜深，江云挟雨结层阴。龙含毒雾天俱障，水长重滩石半沉。
乳燕将雏冲黑雾，行人驱马出青林。自将鼓瑟消贫病，岂怨山中十日霖。
静里丝桐猿鹤闻，三秋景色已平分。良夜新晴月皎皎，碧霄散尽苍梧云。
披星介马身虽顿，拂水捎云意自閒。历落层崖最幽处，支公不用买山钱。
谁挽天河洗甲兵，金戈铁马旅人情。请缨岂是书生业，倚剑长吟祝太平。
疋练飞腾眼界空，白云为窟矫如鸿。轻麾羽骑狼烟靖，长驾应推第一功。
骧首云霄月影庞，胭脂丛里玉无双。惊鸿舞燕何堪比，一骑横秋饮汉江。
细柳军容昔自奇，六花指点绕旌旗。千群战骑争相逐，独向春风顾盼迟。
养生无状病经旬，药裹缘君更有身。明日西归休恨别，他时相见却惊人。
稽康徒作形神论，魏野终非翰墨臣。早晚南山云气发，请君天际望纶巾。
山居久谢风云使，今日西堂为子开。三百同年谁更好，八千滇水几时来。
循良作郡纾民力，落魄逢人爱酒杯。青镜霜髭吾亦老，骊歌汀柳不胜哀。
江头横槊任群凶，过腊经春未息踪。秪以官输相逼迫，岂能比屋自从容。
尚忧巴蜀仍多事，莫倚秦雍足利锋。闻道军衙更节镇，东方黎庶益汹汹。
年来唯与白鸥群，春暮谁知两见君。幸有青尊须纵饮，况当明月更论文。
山房迤逦浓花发，草阁迂回野径分。长句短吟俱大雅，朱轮华毂正浮云。
不见清辉又隔年，人生能得几回圆。登楼漫落千山雨，忆第空瞻万里天。
欲遣倦怀须贳酒，为酬佳节强登筵。亦知潦倒为吾事，烛影歌声入夜偏。
忆昔承明侍从朝，先皇端拱似神尧。万家箫鼓传双阙，三殿风云护九韶。
剑佩缓归青琐夕，蛮夷通款越裳遥。可怜湖上龙飞后，人事官曹渐寂寥。
渭川草堂清渭滨，无数好花开暮春。小窗不受风雨逼，烂醉岂忧儿女嗔。
数椽自可藉疏豁，百亩谁曾辞贱贫。凭君分我万竿竹，令我因以东卜邻。
驼峰孤眺郁嵯峨，自觉西来乐事多。千折笑看洪水细，双岩不见白云过。
周公礼乐空遗庙，谢傅风流有浩歌。太白南瞻真咫尺，关中佳气近如何。
拂曙披云到此关，喜随綦履望名山。芙蓉半出青天外，沆瀣中分白石间。
定有神功扶帝力，岂须灵药驻衰颜。攀蔂未觉寻行倦，细和新诗及暮还。
山径曾陪九日游，数枝还为一尊留。买从远市聊供节，栽向名园合擅秋。
渐老有人怜客瘦，乍寒无客替蜂愁。多情不用防吹帽，短发犹禁插满头。
庭雪初消月半钩，轻漪月色共相流。玉人斜倚寒无那，两点春山日日愁。
寒炉拨尽烬微红，漠漠红云黯碧空。离别遂如千里月，归期偏怅一帆风。
愁边花发三春日，梦里年惊两鬓中。雨雪满窗消未得，定应握手几时同。
姑苏自王亦豪雄，藩屏东南一旦空。使眷为谁归火底，俘囚何面见江东。
王封有愧非殊锡，死去无碑可表忠。粳稻祇今谁阻遏，海门元与直沽通。
左身瘘痹耳仍聋，近被刀伤更怯风。亦有将军怜杜甫，岂无高弟念王通。
弊庐漫枉过朝使，束帛终难强病翁。欲涉湘江采蘅杜，美人遥隔暮云中。
十年三度试春闱，新见声名满帝畿。甲第久惭唐李合，奇才终误宋刘几。
功名岁晚非蓬鬓，湖海官贫尚布衣。试看孤鹰下林落，甘心还向碧天飞。
文风今喜盛吾番，谁似曾参为已多。鹤在九皋声自闻，凤翔千仞网难罗。
每怜汉士训诂苦，更悯唐人诗句磨。南谷庸才甘世弃，日群麋鹿听樵歌。
秋榜群贤起各经，裒然吾子得荣登。科场夫岂真娄学，尺度聊存应世能。
千里计阶须劝驾，几年俗债了寒灯。家庭此外饶谁语，向上工夫更几层。
谁将乔木颂乔年，乔木春容岁岁鲜。华毂久悬松径月，寿筵重启杏花天。
坤从海窟撑鳌极，人向蓬丘望鹤仙。惭我无缘陪末宴，聊歌沅芷献遗篇。
天戈挥霍霁清秋，快我长帆万里游。慝气尽随霜气殄，瑞光高并日光浮。
室家再合收残泪，禾黍新炊汲浊流。纪述未须濡栗尾，欢声今已动神州。
舟泊江隈几夕秋，去年今日正同游。窥篷斜月娟娟静，占水轻鸥两两浮。
自幸兼葭依玉树，却惭浊水混清流。明朝举棹南风便，扣舷长歌上帝州。
一声孤雁鸣高秋，无人为吾秉烛游。捣衣隔江声袅袅，沽酒入市云浮浮。
周业方隆丹凤集，圣谟何在碧川流。兴来最爱天心月，一掬光芒遍九州。
数曲清商草树秋，拿舟又作玉京游。浊泾清渭倩谁辨，覆雨翻云伤俗浮。
江晚菊花千顷暗，夜寒枫叶一川流。寻幽欲逐罗浮去，胜景全输百二州。
群峰拖翠叠云坰，下有涪翁一草亭。风送鸟声来枕细，水流松影出池清。
阳春到处恰盈掬，生意满前如列星。物外呶呶闲扫却，静焚兰茝诵心经。
诗坛鼓铎振中坚，翡翠兰苕未足传。学苦固应成个是，数奇只合守吾玄。
谷风吹树花争笑，孤屿浮空月倒悬。无事扶筇睇清昼，野田秋水落胎仙。
漠漠江浔一小亭，谢官归老鬓星星。梅和雪色侵闲幔，雁杂凫翁印浅汀。
青紫千重身外物，乾坤一叶水中萍。眼前好景只须醉，不用玄霜衬鹤龄。
皤翁懒与世推移，结得山亭强自支。倦对枫林高枕卧，兴穿杨径小车随。
天连碧沼云连壑，瓮有新醅案有诗。吟到兴亡凄切处，寒江沈檄吊鸱夷。
帝德如天覆万邦，定期归棹到龙江。奇才不换金城百，宠命当簪白笔双。
喜极欲持如意舞，醉来应使软舆扛。此情纵切何由遂，吟对西南月满窗。
才名老去惬休官，圣泽高深只自欢。侍宴每容亲绣衮，从游偏许近和銮。
久知琛贽来殊俗，渐喜寰区洽治安。惟有张骞犹未返，玉关秋早节毛寒。
秋霜染得鬓成丝，祗为烟霞劳梦思。谁料杜陵垂白发，得同郑老合襟期。
荷衣荇带烦新制，涧草岩花逞故知。便欲从君同点检，归裁冰茧写成诗。
飘零已觉二毛侵，且向西风问苦吟。蜃雨蛮烟十年梦，龙韬豹略一生心。
星垂钟阜知天近，水入秦淮似海深。不是秋帆连夜发，典衣呼酒共登临。
岧峣泰岳拄苍穹，万壑千岩一径通。象纬平临青帝观，云光长绕碧霞宫。
凌晨云漫天涯白，子夜晴摇海日红。玉露金茎应咫尺，举头霄汉思偏雄。
溪头送郎上兰舟，独宿春风燕子楼。溪水有时乾到底，不如侬泪四时流。
公子高标抗俗氛，翠微开馆坐氤氲。回塘暗引荆溪水，虚阁常蒸玉洞云。
花隐房栊春不去，席依松竹昼疑曛。主人却有家山胜，鹤怨空岩讵忍闻。
一从谢事笑疏慵，十载浮云忆旧踪。老去耻为弹铗客，归来且学荷锄农。
江心夜冷隔年酒，月色春和何处峰。梦入翠庭诗未就，东风吹断五更钟。
遥空一雁度斜阳，枫叶含秋半有霜。诗酒百年浑漫兴，菊松三径未全荒。
云连野色晴侵户，月送潮声夜到床。为报重阳寻旧约，竹深云净坐僧房。
扁舟几度泛江皋，天纵清游属我曹。别渚尚开霜后菊，钓矶閒走石边螯。
诗情放浪成千首，雪色缤纷笑二毛。为语渔人莫惊讶，前溪不种武陵桃。
赤龙天上驾群才，何处逃名卧钓台。明月一竿应自得，玄纁三聘只虚来。
江边古庙閒秋草，山半残碑积翠苔。夜静客星无复见，高风千古抗浮埃。
铸就如来买尽金，雷峰一壑结禅林。霜天片月幽寒里，悟得无言古佛心。
不因割截生嗔恨，宁为庄严得喜欢。成住坏空俱是幻，何妨色相借人看。
雨过群鸠历乱啼，一泓新绿绕清溪。丛林午梵僧钟定，潮落横桥日未西。
一带岚烟澹晓秋，原田禾黍静油油。湿花满路沾双屐，行憩溪前小石洲。
入林始觉谐山性，出世幽怀悔已迟。岁月易过人易老，忙忙何处是归期。
群山寒色郁蓝堆，风急溪桥策马来。午饭乞将茅店火，瓦盘春酿发新醅。
鸳湖如纱碧堪语，风吹乍断长堤雨。南塘蝶倦趁船归，飞上佳人绣金缕。
亦有红楼带古桥，洗妆夜待灯迢迢。拗莲盘丝织情字，倒挂眉梢吹玉箫。
柔风香天散沉水，春灯欲眠更扶起。饮中成就八仙歌，红裙队里纷才子。
回廊井头鹦鹉呼，绛桃飞落扑青奴。酒酣传杯碎耳语，催使颜郎扶醉逋。
疑骑蝴蝶女墙去，眼花望小章台树。平明走马报霞笺，墨痕怨殢巫山雨。
共知濠上有红儿，颜郎所欢为大姨。明眸腻发两艳绝，阿母钱树扶参差。
多病閒居耽寂寥，却怜清兴未全消。溪声到枕疑相约，山色当门似见招。
酌酒每同花竟日，探诗常伴月通宵。吾身自分园林物，不为移文作解嘲。
此日真成离别难，正逢秋色满长安。西山泉石开新爽，北阙云霞散晓寒。
世事祗消君拂枕，风尘犹笑我弹冠。应知多病不胜感，但去无劳回首看。
萧萧梁苑独徘徊，客思秋容黯不开。文献总怜微子去，风流曾识孝王来。
战馀天地仍刁斗，水后田庐半草莱。芒砀数峰垂槛外，白云红树总堪哀。
十年萍梗叹浮踪，一篆忧劳滞宋封。久客益工离乱赋，长愁欲失壮游容。
楼头夜月吹双凤，塞下秋风泣九龙。为忆故人天极北，何时归去日相从。
山海徒闻尚可支，堪怜一线系安危。客兵况老三年戍，边马偏肥九月时。
永夜寒随霜气结，穷秋愁听角声吹。丸泥不是封关计，仗剑谁歌出塞词。
海上神仙十二楼，珠宫贝阙拥丹邱。紫云光泛明河晓，白露清分太液秋。
有客逍遥看鹤舞，何人寥落对猿愁。尘游自笑浑无定，又见长空大火流。
塞下秋高夜色寒，虚亭乘暇共盘桓。一樽风雨重阳近，十载关河此会难。
瓶菊似知矜晚节，伶歌未许杂清欢。招携折柬休辞数，世法应从我辈宽。
玉节东南控上游，喜逢驿使问并州。锦帆横槊酬新兴，碧藕传杯忆旧游。
晋国河山存巨丽，毗陵文物擅风流。寄言秋署清狂客，莫为閒愁泣楚囚。
台馆新晴动晚凉，凭虚揽胜引杯长。鸟鸣深树山逾静，花满平堤水亦香。
作赋何人成往迹，登高有客擅清狂。酒阑兴剧仍更酌，枕藉空庭夜欲央。
畎亩一从归隐后，松窗无复梦弹冠。何来紫绶惊蓬户，自着青衫扫石坛。
邻酒野蔬花下酌，残山剩水案头看。他时献纳明光殿，休说沧洲有钓竿。
乾坤何处着閒人，松菊归来日转亲。投刺尚馀方外友，著书赢得自由身。
寻常志士能轻世，岂有高贤不奈贫。只恐东山时望切，未容泉石久沈沦。
一湾流水断通津，门掩梨花细雨春。拥被正怀西洛友，开帘忽睹剡溪人。
穷愁岂为黄金尽，老大重看白发新。徒使著书惊岁月，青山迟尔一沾巾。
十年无复登高兴，一上层台百感生。不是流离悲故国，自缘衰病爱升平。
秋高旅马来寒色，节近黄花起暮情。岂有白衣能送酒，鹔鹴聊典尉陀城。
燕京失守天人愤，率土勤王赴建州。送尔特赍丞相表，入京先慰圣明忧。
烽烟岁晏须调马，雨雪怀家莫上楼。努力行间报知己，功成不必定封侯。
十年不见鸿鱼杳，几度临风每忆君。海上驻颜应有诀，山中投老恨空闻。
牙旗小队频行猎，铁骑南方早冠军。何日楼船下牛斗，江天一笑慰离群。
水明楼外柳阴森，高士栖迟不厌寻。海内干戈方扰日，天涯兄弟此登临。
月华空照当筵酒，羌笛谁吹塞上音。徙倚危栏西北望，悲风凛凛起寒林。
东湖几度共相期，把臂清秋每恨迟。万树芙蓉迷渡口，一船箫鼓出江湄。
交游散落音书杳，踪迹飘零剑佩知。起舞夜深添意气，尊前犹自惜蛾眉。
乱山为县锁长江，江口湖开万顷苍。湖上孤峰镜中黛，楚风吹雨一船凉。
曙色参差杨柳东，额头花片点新红。思君梦落巫山雨，怪底黄门问守宫。
桃花飞雨腻青堤，万马骄嘶锦障泥。韨罢温泉仙跸晚，彩云狼籍霸陵西。
六院诸姨献宝新，天家生日幸宜春。凤衫噀熨蔷薇露，晓进龙床喜称身。
长宵无奈玉床寒，结得中官姊妹欢。暗赠流苏双凤带，叮咛莫遣外家看。
重臣分陕去台端，宾从威仪尽汉官。四塞河山归版籍，百年父老见衣冠。
函关月落听鸡度，华岳云开立马看。知尔西行定回首，如今江左是长安。
长江渺渺送流澌，难向怀人写别离。抚剑自怜缑是蒯，弹冠笑讶鬓将丝。
因怀池草添新恨，羞对青山画旧眉。越峤燕云家万里，一回凝望一增悲。
剖出神珠纵泳游，水天空阔胜南洲。光摇碧渚连云汉，气漾春波撼海楼。
未渡五仙疑石化，曾拈一苇共鸥浮。台前雅集三生话，风起潮声见九秋。
信步招寻物外缘，湖山晴望半含烟。嵯峨楼榭天馀尺，隐映蓬壶境自仙。
掉影近依花径度，霞光遥共绮窗连。同游雅得清虚意，坐畅元风欲判年。
秋新爽气动高峰，俯阚江山可万重。蹑磴疏阴当户满，振衣危石见云封。
欢寻旧社人俱韵，气接同心酒正浓。行住几年星聚处，坐听双塔点晨钟。
棣萼春深花正芳，几回诗思韵西堂。席珍早擅匡时誉，怀玉宁容待价藏。
洞壑泉飞龙欲奋，丹丘枝茂鹤初翔。大才自昔成原晚，且醉阑阶介寿觞。
支公幽事更如何，十载冥心在薜萝。法演青莲应自得，诗传白雪许谁过。
名山历历空陈迹，尘海茫茫促逝波。贫病几时同一笑，东林禅客已无多。
扁舟疑入画图中，波面楼台柳外风。眼底韶华三月尽，天涯朋旧一樽同。
莺声隔岸邀歌扇，花影连湖卧钓翁。幽赏未停烟树瞑，玉轮飞出海门东。
微茫烟浪接平沙，棹入幽深处处花。天阔恍疑非世界，岸回方觉有人家。
帆前细雨春将尽，云外疏钟日已斜。征客此时还怅望，离离芳草遍天涯。
尘踪扰扰世途间，何以先生日掩关。一径野云车马绝，满林华雨桔槔閒。
惟将白业冥真性，不学丹经驻玉颜。挥麈倘容方外侣，论心长傍月中还。
混迹人间三十年，故林归去且随缘。谁知曲枕流云外，却落虚名浊劫前。
经罢有琴弹夜月，禅馀无事笑秋烟。伤心偶忆龙华侣，零落荒池旧种莲。
春寒帘幕护重重，高卧东轩适性慵。千里关山千里梦，五更风雨五更钟。
情怀聊寄樽中酒，岁月惊看镜里容。何处莺声频到耳，令人搔首忆元龙。
爱君潇洒寓金台，乘兴追寻日几回。神女多情离楚峡，阮郎何事别天台。
也知壮志珍龙剑，不管春愁损燕钗。回首绿阴青子密，空教杜牧怅重来。
屋后青山过雨痕，门前新水赴溪浑。风声偃稻翻平野，日脚穿云射远村。
世路多岐还委曲，长怀最苦是黄昏。家乡迢递音书杳，肠断深林蜀帝魂。
蒸湘到此双流合，石鼓朱陵日夜浮。终古乾坤留胜槩，千年文藻仰前修。
平芜落日渔歌晚，远汉西风雁字秋。徙倚危栏望南岳，恍然身世在瀛洲。
偶来寄宿灵川城，眼前野景宜野情。白云护山晓未起，苍苔绣石秋还明。
独行忽见碧潭影，一曲儗荅沧浪声。宦途流转无定在，翻怜聚散如浮萍。
十年重到水西游，碎月滩深泛小舟。担重乾坤肩少息，盟全鸥鹭社初投。
纱笼旧日题诗壁，壶注薰风劝酒筹。庭下木兰花未老，尽?佳景付赓酬。
追陪冠盖访招提，隔断红尘水一溪。青草散遥支遁马，绿苔深护谪仙题。
檐前鸟奏笙簧巧，天外峰攒剑戟齐。景物自淹行乐地，啸歌须待日沈西。
酒为伤多苦忆茶，一时乘兴到僧家。竹鸡唱午炊烟起，草履梯云石径斜。
入坐好山如旧识，涨溪新水走长蛇。包收天地双眸里，凭仗耕牛与钓槎。
虎阜名蓝近古城，年年陪祀及清明。生公旧石莓苔老，陆羽香泉蝌蚪生。
剑气已随尘土没，霸图惟见草烟横。古今何限兴亡事，不尽游人感慨情。
独乘轻舸适云间，三月春光尚未还。风雨昨宵仍阵阵，草花沿路正斑斑。
堪怜涸辙修鳞困，不似危巢老鹘閒。笑我飘零成底事，醉看长剑一开颜。
不见红芳空绿阴，临阶聊把一杯倾。须知四序循环理，莫讶三更杜宇声。
枣杏看看催火改，园林处处有蝉鸣。王孙可恨归来晚，芳草凄凄万里情。
画舫夷犹野水滨，异乡相见转相亲。岸傍灌木长含雨，树里啼莺巧避人。
高阁平舒千里目，浮生未定百年身。深杯到手休辞醉，更与从容尽几巡。
转徙江湖底事忙，空馀双鬓发苍苍。休嗟不遇冯唐老，且学风流贺监狂。
稚子解歌秋水句，美人偏阻菊花觞。伊谁此际偏相念，独倚阑干忆斐堂。
青衿白臂紫绡裳，翡翠斜分十二行。最爱隔花人不见，玉盆间自浴鸳鸯。
月树朦胧夜色微，清砧不断晓鸦啼。十年少妇闺中力，谁寄辽阳万里衣。
重关月色早凉分，夜夜砧声逐塞云。泪尽天南与天北，胡笳同是月中闻。
能将映地复飞空，冷色遥清石上松。千载已无人洗耳，祇应流入乱山中。
春夜沉沉漏未终，画堂银烛暖摇红。钟期古调尘氛外，逸少家风谈笑中。
紫陌醉迷青海月，苍苔健倒白头翁。天涯何幸逢知己，聊慰羁愁日夜东。
冰霜严冬月在丑，客邸萧条独株守。掩卷暂向桥门行，忽然遇我平生友。
掀髯一笑临风前，殷勤询问同携手。举杯聊慰别来思，夜雨西窗频话旧。
况复遗我蒙山茶，亦欲报之乏琼玖。明朝送别龙江头，一首新诗一卮酒。
来时密雪绽红梅，归路东风舞官柳。到家如见交游者，道我问讯今安否。
巫山高高十二峰，君王魂梦已成空。上头多少闲云雨，尽在朝朝暮暮中。
落日官船驻驿亭，秋风城郭古夷陵。秦烧旧土犹存黑，禹凿高山半拥青。
万里风波劳远涉，九霄云路阻飞腾。令人却忆文章守，夜向西嵓接梦灵。
碧玉泉边碧玉楼，崇幽何羡采真游。清秋长笑惊山鸟，朱夏闲眠对水鸥。
孺子沧浪休濯足，高人剡曲漫回舟。衰年七帙重来此，何限相知半白头。
铿瑟舞雩歌点也，流觞脩楔记羲之。何如碧玉温泉水，绝胜华清礜石池。
巳挹金膏分沆瀣，更邀明月濯涟漪。沉沉兰酌春相引，汎汎杨舟晚更移。
金兰意气昔论文，燕坐朝霜竟夕曛。千里驱驰来僰道，十年羁旅共滇云。
交游落落晨星散，踪迹悠悠水国分。江北江南从此隔，何时何地再逢君。
瀛洲烟雾玉堤阴，华盖星辰接翰林。风动冰澌环御水，月明暗雪带仙岑。
上阳树色知春近，长乐钟声觉夜深。为问赞公房里客，昙花贝叶对谁吟。
中宵风雨早来凉，谢草春池别梦长。绿野开筵联玉树，红亭离思结垂杨。
通波直下无千里，明月何曾是两乡。白昼看云何限意，佳期良晤在江阳。
荒原落日过重城，万里苍茫感客情。乡思雨中和雁断，秋风江上见人行。
枫林西入吴江远，驿路东分楚水平。遥望天涯流落久，暮云飞叶自纵横。
我家曾住越山隈，乔木春深紫翠堆。堂上佩声朱履度，庭前山色玉屏开。
衣冠有恨先王后，家世应从南渡来。文献祗今三百载，清风白屋守蒿莱。
折羽惊弦下渚蒲，分飞归路失相呼。哀鸣天际云堪伴，寒影江头月共孤。
北度关山乡国迥，南依湘水稻粱无。弟兄此日知何在，望断穷秋恨亦枯。
世间万法亦龟毛，终腊还须剃几遭。除是全身浑丧却，从他头上有垂毫。
辞家受具有何求，一发不容颅顶留。落了还生他日断，直须认取本来头。
百尺峰头草树齐，肩舆遥上白云梯。一林秋景山如画，满地藤花径欲迷。
风引磬声知寺近，雾连岩石觉天低。清游自有无边趣，拄笏松阴听鸟啼。
七十年来鬓已皤，挂冠神武欲如何。传家有子登龙去，高卧无人问字过。
宦海风波知己少，故园松菊惬情多。人生莫惜十分饮，须信光阴一掷梭。
跃马关河别故人，云山数点绾离情。春风碧水思韩子，夜雨青灯病马卿。
草色江空斟别酒，烟光风细衬归旌。故园明到如相问，犹困刘蕡旧短檠。
坐对槐阴月色过，碧空千顷溢金波。为看此夕清光满，不记中宵风露多。
丹桂开时香缥缈，素鸾掀处影婆娑。蹇予旧是蟾宫客，笑问嫦娥识面何。
百顷芙蓉罨画船，贺家湖上水平天。金盘送果沈冰碗，罗扇题诗散舞筵。
往事氛埃成远梦，佳辰风雨忆华年。涧蒲九节根如玉，服食于今笑学仙。
小小银筝压坐偏，曾将古调寄新弦。芙蓉绿水秋将老，鹦鹉金笼语可怜。
两鬓秋霜明镜里，十年春梦夜灯前。湖山隐约人如画，空负当年罨画船。
客有登台赋远游，蓟门金尽坐高秋。总怜岐路无知己，不向风尘为白头。
木落毗陵看过雁，月明张翰倚扁舟。未将簪绂论多病，草色姑苏到自愁。
白云千里接胡天，双阙遥临碣石悬。汉苑春生多雨雪，蓟门晴色满寒烟。
五陵佳气蓬莱外，大漠青山睥睨前。夙昔黄金收骏马，高台空作有谁怜。
归去嘉陵江上春，䄡帷不复厌风尘。巴山渐出云连楚，剑阁回看雪照秦。
岁晚江湖多病疏，时危裘马倦游人。明光起草君无薄，汉主恩深侍从臣。
仙郎起草汉明光，几载军储事朔方。五马新为淮海郡，三台旧署度支章。
行车麦秀随春雨，卧阁花深对夕阳。时忆上林词赋客，鸿书遥下楚云长。
闻君雨雪到青州，春尽鸿书未可求。莫问弹冠千载事，徒令把袂故人愁。
浮云万里中原色，落日孤城大海流。自昔风尘驱傲吏，还能伏枕向清秋。
白发华灯一夜春，江南江北两穷鳞。飞腾有地归尘土，诃护无钱役鬼神。
物以泡名终合尽，家随身在更何贫。清诗素壁犹堪玩，休羡扬州鹤上人。
秋水泓泓混太清，本无色相自虚灵。冥心似觉身为幻，过眼空疑影附形。
好为空花除妄滓，莫将止观泥残经。檐头探取中孚画，归对包牺问姓名。
红尘不到野堂飞，何幸亲承杜德机。北海杯领酣独醉，南窗日就枕馀辉。
相将栽柳拈花手，指点栖云睡鹭矶。赋续归来成远别，双清阁上梦频依。
天上春衣绚綵霞，庭前慈竹间黄花。仙家岁月看初遍，圣主恩波未有涯。
青镜自知双鬓在，玉梭曾度五更赊。遥知孙子称觞罢，犹自从容问鹿车。
南宫归后岁蹉跎，此日逢君奈别何。野馆解鞍行客饭，寒山对酒故人歌。
蒹葭水国孤鸿度，橘柚霜林匹马过。为报已无轩冕梦，清泠台下卧烟萝。
马蹄蹴遍阴厓雪，直向居庸塞外行。日落忽闻牛背笛，川平始见鹤州城。
秋风千里莼丝滑，暑雨三山荔子生。迁客相逢话乡土，天涯何限未归情。
当年龙战混玄黄，多少亭台变鹿场。蔓草翳阶空古迹，松肪落地老寒香。
百年事业成凋换，千古神灵竟渺茫。此日登临重感慨，又逢葭琯复初阳。
矾山东下桑园渡，春水初生日正融。雁影飞穿杨柳外，马声嘶过杏花中。
谁云塞北风沙异，却与江南景物同。最喜皇恩加四远，且将耕牧训边农。
龙虎台前朔鸟飞，沙场倦客正南驰。閒云缥缈暮天远，落日苍茫叠嶂迷。
草木尽沾新雨露，人民复睹汉官仪。庙堂已得安边策，老我登临好咏诗。
斜晖驱马憩孤亭，酾酒呼童慰客情。黄叶委堤秋水落，白蒿连野暮云平。
颓垣破瓦前人宅，吠犬鸣鸡戍卒营。五十年来萧索尽，如今正好望时清。
沈生壮游今几年，复回故山看画船。西湖新水碧于酒，岳坟古树青含烟。
陶情经史三千卷，得意诗词数百篇。眼底风光真可乐，尽将穷达付苍天。
一叶轻舟落照中，开篷纵目竟长空。连塍禾黍横云绿，夹岸荷花照水红。
新雁带秋来远浦，老龙拖雨过前峰。当时真意知心寡，长笛一声生晚风。
西山挂月潮水生，风顺扁舟溯浪轻。黄家洋上过天阙，焦山口北望中?。
地涌岩㠂镇溟渤，天生形势壮神京。晚凉泊掉龙潭渚，更喜沧江似掌平。
草堂不与浣花同，移上东山出鲁峰。招隐短章吟白雪，读书长日对青松。
莫言世上无鸣凤，却忆隆中有卧龙。可是苍生望安石，未应丘壑独从容。
不有飞龙白水乡，先生何处得徜徉。当时政事归台阁，千古丝纶占富阳。
士节不随今世屈，客星聊为故人忙。扁舟吊古荒台下，流水閒云正渺茫。
承恩重喜到京华，无复边城满帽沙。凤阙退朝怀旧友，麟经开卷想名家。
屋梁午夜看明月，秋水长天赋落霞。白雁衔来新制作，光辉璀璨上林花。
济上今春喜再逢，兰舟暂系话萍踪。君颜自保丹常渥，我鬓偏怜雪渐浓。
鸿雁去来俱漫浪，埙篪唱和未从容。清时共拟涓埃报，三径终期杖屦从。
春来遥忆北山茶，青壁丹崖傍我家。采露撷烟空梦寐，沿河溯济自年华。
求閒会了三生愿，知足何须七碗加。燕语莺啼春送尽，又看光景到萱花。
济上初参玉板禅，寻常罕见转堪怜。药栏夜茁惊雷早，茶碗晨供带露鲜。
贡到冰船知几日，赐沾金阙忆当年。饱谙世味还何慕，只有从来水竹缘。
忽忽浮生已向衰，悠悠拙宦竟何裨。碧山笑我红尘久，青镜输谁白发迟。
治水可能寻禹迹，转漕亦复托萧规。梦游不觉长安远，应被春风昨夜吹。
鼓乐迎春东郭东，春风遥与故园通。一时诸友谁常健，三洞双溪我欲穷。
官事敢云无了日，古人堪慕有高风。泰山咫尺须乘兴，会见扶桑海日红。
花发东园偶独窥，山禽相对语移时。天涯形影青春伴，晚节功名白发知。
何处菟裘还待老，他年竹帛亦虚垂。杖藜缓步防苔滑，筋力深嗟病后衰。
翰苑文章同旧价，南都山水属真仙。相看转觉双瞳碧，渐老难回两鬓玄。
酒兴总非方壮日，花时犹是未归年。阳春强和凭谁寄，塞雁依稀隔暮烟。
客舍春归不待余，薰风相款竟何如。绵蛮到处莺求友，来去无时燕卜居。
日色渐长堪晒药，衙门多暇惯抄书。故人千里应相忆，试向河头觅鲤鱼。
三十年前忆盍簪，郎君相见喜腰金。鲤庭诗礼流风远，莱彩趋承爱日深。
紫诰回鸾荣宠锡，丹崖舞鹤伴閒吟。秋来好饮黄花酒，莫遣繁霜两鬓侵。
共喜新年见立春，雪花呈瑞复兹辰。梅梢半著交加重，麦陇平铺顷刻匀。
吟对物华川上兴，饮开涓滴病馀身。二毛错遣侵双鬓，欲谢尘缘葆我真。
秉烛连床坐夜分，漏声和月度辕门。重论幼稚多堪笑，细数交游半不存。
最好知心成白首，可能醒眼对金樽。明朝又是梁园别，两地相思劳梦魂。
缥缈音容何处寻，乱山重叠暮云深。四千里外还家梦，二十年前结发心。
寂寞青灯形对影，萧疏白发泪沾襟。箧中空有遗书在，把玩不堪成古今。
重阳节后北风多，景物萧条可奈何。叶带寒声风外落，雁随霜信月中过。
愁来万事纷如结，老去孤忠耿不磨。偷得浮生片时暇，凭阑搔首且吟哦。
锡宴归来静掩扉，卧看初日转斜晖。避喧不欲轮蹄驻，得食从教鸟雀飞。
远道冰霜情脉脉，故园梅柳思依依。新年祝愿无他事，惟乞皇恩早赐归。
独倚危谯拭远眸，青山环合白云浮。孤标中断分南北，半是覃怀半泽州。
忆郎直忆到如今，谁料恩深怨亦深。刻木为鸡啼不得，元来有口却无心。
松树生阴草舍孤，右披经史左披图。长材莫向清时老，正好登庸作大夫。
金殿西头旧奉宸，重来何处问归津。尚方玉醑频沾醉，南国乌纱不耐尘。
千里盈亏江上月，十年离合社中人。初秋倾倒旗亭宴，莫问诗神与酒神。
客邸相逢语未穷，分携俄复笑萍蓬。肯因官况侵头白，且遣离觞拂面红。
古寺藤阴堪系马，水村芦叶待归鸿。两京不远那伤别，几日钟山入望中。
渐台无宫凭水锁，水长台危绝行舸。君王急遣诏使来，有召无符计成左。
台上美人甘自沉，盘游可悟君王心。不知台下桃花涨，何似汨罗江水深。
湘源一别几经年，此日重逢已白颠。宇宙有身须任责，朝廷无事岂遗贤。
著书岁晚鹤当户，观物人间云满川。闻道六经犹剩语，天衷妙处祇心传。
北风休叹北船穷，此地曾经拜北风。句践敢忘尝胆地，齐威长忆射钩功。
桥边黄石机先授，海上陶朱意颇同。况是倚门衰白甚，岁寒茅屋万山中。
甲马秋惊鼓角风，旌旗晓拂阵云红。勤王敢在汾淮后，恋阙真随江汉东。
群丑漫劳同吠犬，九重端合是飞龙。涓埃未遂酬沧海，病懒先须伴赤松。
檐前蕉叶绿成林，长夏全无暑气侵。但得雨声连夜静，何妨月色半床阴。
新诗旧叶题将满，老芰疏桐恨转深。莫笑郑人谈讼鹿，至今醒梦两难寻。
起向高楼撞晓钟，尚多昏睡正懵懵。纵令日暮醒犹得，不信人间耳尽聋。
一窍谁将混沌开，千年样子道州来。须知太极元无极，始信心非明镜台。
病后身轻欲御风，羽人谁遣过墙东。乾坤有地云随驭，日月多情鸟出笼。
诗社几人时野服，使君五马古侯封。天机动我鸣还舞，更爱新巢在老松。
当时尔拜尚书郎，天子宵衣问朔方。一疏中兴回日月，百年恩谴薄风霜。
宛城昼闭名王马，汉壁晨驰大将床。突兀黄金秋色里，复看前箸借明光。
缃桃千叶正宜春，万里风尘叹此身。移向平章亭子畔，徘徊应忆武陵人。
不识何人美丈夫，赤须碧眼霍家奴。公府长揖三千石，归来调笑酒家胡。
东隅老人能养拙，春来酿酒摘松叶。有时半醉临风前，独抱瑶琴啸海月。
春酒百壶春日开，东风扶我上文台。乾坤无处着双眼，秖对云山舒壮怀。
金鸡昨夜到阴山，带雪锄冰泪莫潸。无限生人妒死骨，极怜死后似生还。
童男幼女辞寒碛，素幔灵輀向旧关。料得黄垆开口笑，一齐泥首拜龙颜。
白水吞声各一杯，游魂初下望乡台。共归齐鲁丘园旧，但过城头鼓角哀。
泉底翻能见天日，沙边何必尽风雷。阳春枯骨多生肉，从此关门日日开。
二十年来感旧游，绿云遥见隔城楼。逢人恐识关门气，访客真成雪夜舟。
鲁国山川空自赋，梁园松桂为谁秋。何时却有论文地，尊酒同销万斛愁。
马上壶觞处处从，花源又入白云封。石渠飞沬溅春酒，茅屋临流响夕舂。
雨色微侵青薜荔，山光倒映紫芙蓉。南天咫尺今须到，万壑丹霞宿几峰。
处处名泉尽客欢，一泓复向道旁观。林衣倒拂仙杯动，石发晴分宝镜寒。
要眇琴声流水和，疏狂酒态野人看。他时漫拟兰亭胜，不似沧洲有钓竿。
前殿欣观六礼成，千门容物动班迎。欢声欲满双龙阙，春色先归五凤城。
拟向宫闱歌燕喜，敢期帏幄被恩荣。行看宝祚开兰戺，愿托华封祝泰宁。
银床小簟云母屏，博山吐焰双烟青。相看脉脉两无语，曼声一曲泪如雨。
记得空堂酌我时，角巾清夜雨丝丝。道机谈罢双凫去，秋草芊芊满路岐。
薄云浅照玫瑰红，一笑君王三举烽。羯鼓楼头鼓一通，霓裳夜舞玻璃风。
赭山梁海老英雄，凿地出天开幽宫。月珠如炬衔两龙，三泉照澈白日同。
蓬莱方丈远不逢，方士谈仙如镂空。?舸满载稚芙蓉，堆珠积玉海波中。
千岁老狐穴深丛，阴厓占断石帘栊。飞乌吐火烧青松，鸣雨鸣风怪哉虫。
江波日夜鸣颓绿，眼底屏山青六六。茶花冷茜烧春云，酒晕生腮红照肉。
先生吟诗新履道，儿童觅砚旧纱縠。只觉营生让怒鹏，未许卑飞夺倦鹄。
水响风枝伴楚吟，浓烟淡月随燕玉。竞奇角险建骚场，彻夜灯花守鱼目。
规红缕碧惟好手，入地搜天快神足。诗成佳恶自平章，除却莨稊留嘉谷。
城中七月犹炎暑，城下归人趁行侣。十年为客忆东吴，一日辞亲发南楚。
楚江吴江路几多，扬帆处处尽经过。琵琶亭边有明月，长干门前闻踏歌。
千里苏台在行目，忽度枫桥到乡曲。顾瞻桑梓杂悲欢，纷引亲朋问寒燠。
吴中归日嘉可游，知君未得久淹留。晚岁还为越乡叹，他州重有倚门愁。
蓬莱宫阙五云东，龙虎山川锦幛中。尽说黄金延郭隗，谁知白璧起申公。
春秋衮钺诸侯惧，南北车书万国同。却望钧天才咫尺，一琴凉月写松风。
兰亭燕罢送群贤，独客归来闭户眠。夜壑有声都是雨，春山无处不啼鹃。
放歌强挹浮丘袂，乘兴难回剡曲船。因念少游平昔语，孤灯相对益悽然。
金殿重重护采霞，天门赐坐拥袈裟。尚方晨钵分云子，中使春杯献乳花。
雉尾风清天咫尺，螭头香煖雾横斜。圣恩特许还山蚤，官柳黄时喜到家。
淮烟漠漠夕阳收，楚树昏昏翳客舟。风度钟声来北固，帆将灯影过扬州。
云销碧海天无际，波撼金山地欲浮。独恨壮游非昔日，满江风景夜如秋。
扬舲东下望群山，翠扫巫阳十二鬟。药草春风迷客路，桃花流水异人间。
龙将白雨山腰起，鹤带青云海上还。支许风流吾所羡，相将策杖问潺湲。
东望湘云客思多，故人归计近如何。江都夜月琼花梦，海国蛮烟荔子歌。
落日麒麟犹草野，沧江鸥鸟亦风波。碧桃窗下听春雨，谁肯金貂换绿蓑。
溪阁重重翠崦遮，无时云气湿袈裟。千峰树色藏朝雨，六寺钟声送晚鸦。
笔冢天寒收柿叶，香坛风落扫松花。倦游每忆消閒地，早晚扁舟向若耶。
十年海国厌风波，地老天荒此地过。白发几人江上老，青山无恙越中多。
社寻庐阜沙门远，诗爱扬州水部何。要看仙家棋局散，不妨松下烂樵柯。
传得纶音自帝都，东南凋瘵顿然苏。忧勤已辩崔峣树，忠节还陈郑侠图。
满路欢声喧鼓吹，逼人清气湛冰壶。回辕莫向关河滞，延伫方期赞大谟。
持节平反遵圣谟，远人处处动欢呼。波吞瘴海穷鳞起，风转炎荒腐草苏。
归路总誇空薏苡，过乡莫待饱莼鲈。好思南顾忧民切，早献当年郑侠图。
谁言雪碛一僧孤，白拂交横沸海隅。郑侠若令生此日，竹林莲社总应图。
井里萧凉野戍孤，忍看烽火满平芜。九重若问丰年瑞，先上流民郑侠图。
边城暂喜静胡笳，奎宿文明照海涯。剑气几时光射斗，笔峰何日梦生花。
九天雨露恩如许，下国云烟路独赊。勋业无闻频对镜，腐儒空叹岁华加。
郑虔自昔称三绝，海内于今识令名。砥柱临流终屹立，古松凌雪不彫零。
此时淮右攀辕轴，他日天边听履声。休羡东山风景好，会须霖雨为苍生。
怅望和阳隔翠屏，江天遥见少微星。汇征本学山公启，左试翻为贾傅行。
烟树苍苍徒极目，岁华冉冉若为情。知君终作商霖雨，愧我蓬蒿负此生。
高阁持杯满泛霞，佳宾胜景兴偏赊。贾生忧国何时召，王粲还乡未有涯。
帘下奕棋真乐事，风中闻笛是谁家。偶然身外无尘累，共倚阑干醉物华。
层楼缥缈可餐霞，历历江山入望赊。路绕烟村真似画，天连云树浩无涯。
重重接宇馀千户，袅袅炊烟见几家。暂喜登高舒远眺，却怜憔悴度年华。
一为迁客滞濡须，课最无闻岁月徂。报主尚怀葵藿志，思亲每忆竹林居。
山花溅泪休相向，野鸟惊心莫漫呼。宦业浮云终似梦，茫茫贪睡竟何如。
昼长池馆度薰风，荏苒韶华四月中。离索总缘山水隔，起居犹喜雁鱼通。
逢人为诵诗篇好，忆面何当尊酒同。独有清宵蝴蝶梦，频随残月过江东。
男儿须作一完人，错节盘根可立身。自信荣枯原有数，备尝艰窘不言贫。
休明幸矣遭虞世，尽瘁还应学汉臣。拟效涓埃裨海岳，却披蓑笠出风尘。
司马江州未得归，可堪绿暗又红稀。暮云江岸渔歌远，春日楼台燕子飞。
壮志有怀空自许，清时不遇此生微。尘根难断如流水，枉受东风满面吹。
微云天际驻轻阴，画省仙郎故国心。禄养江湖沾雨露，孝思廊庙忆山林。
杳杳飞鸿空外没，依依远岫望中深。徘徊目断南园路，却立长风宫漏沉。
湘人相恤事堪歌，万古忠魂吊汩罗。挝鼓共知皆醉好，夺标其奈独醒何。
红尘队里挥金勒，白苧香前望碧波。何处却来迂腐客，楚骚歌罢一滂沱。
老去惟思返旧丘，圣恩何日许归游。祠堂万里心空折，族谱三年手未修。
琴剑独携回岭外，诗篇谁与咏溪头。殷勤为报西窗竹，留取青青待邺侯。
昔年离别苦匆匆，幸此清秋笑语同。花县却烦凫舄去，绮筵又见马蹄东。
温存未出催科外，勋业先成小试中。万里东南有民瘼，几时为我寄诗筒。
桂岭家声诸老在，穗城文字一官贫。九年恩义难为别，万里心肠共此樽。
故国归舟山饯腊，帝途行李路迎宾。周门风月程门雪，何日还当待我人。
甘向清时无别求，老来心事更悠悠。不因文靖多年别，那得皇都半岁留。
名纸未教人识面，归途仍与鹤同舟。秋来白社多新酒，应对耆英话远游。
携酒高堂问客归，黯然先问再来期。男儿莫谩丘园老，邦国还资妙手医。
睡鸭香中风细细，紫荆花底月离离。生来忽听新秋雁，已动而兄万里思。
一诗何足送君行，君在秋曹旧有声。着豸未忘幽隐意，登车先慰士夫情。
霜横庾岭梅先发，风入乌台柏顿青。公事既闲温清毕，等閒佳句向谁成。
殷勤将母疏三篇，锡类皇恩下九天。试问彩衣初着日，何如豸史未归前。
平生忠孝能兼足，浮世功名尽让先。安得板舆随白发，共来京国庆尧年。
投辖朝朝悟阿同，今朝行李果然东。那知十载思君梦，又落三吴夜雨中。
自昔希文多故事，至今虞仲有遗风。祇应庠序弦歌地，亦有文章补閟宫。
霁月光风别一天，春融和意满晴川。梦中端拜程夫子，识破繁华觉晚年。
自觉融和老海滨，寻花玩景药阑新。村前出带雨寒润，一路东风一点春。
春满花枝碎弄金，新红嫩绿已成阴。如今一刻非容易，只怕星移漏欲沈。
银灯剔尽梦中残，帘外花枝月影寒。知是玉堂非社席，恼人何事倚栏杆。
春来自怕客衣寒，砧杵封书手未闲。身达黄金人万里，长安常望寄家山。
天气融和温若酥，万卉人间总沾无。鹅黄柳绿成金缕，争似看花满御都。
重光新影照阶除，万物今朝困始苏。春事又与人事好，百年相贺两相符。
锦云红日映金章，春满蓬莱草亦香。千载奇逢应不易，更从何处问三皇。
排闼高山看小月，虚襟如水坐中天。洛阳云接东吴路，不买江湖买钓船。
十二栏前弄岁光，玉妃半醉月回廊。不知香雾空濛处，多少红妆间淡妆。
理枉能令伛者伸，古今何处觅斯人。沈吟无计起公死，徒向尘编感兴新。
客舍长安幸比邻，相过累日不嫌频。杜门对局身疑隐，烧烛论心意独真。
霜落蓟城惊别思，露寒江上倍怀人。知君夙负匡时略，莫为秋风忆紫莼。
倚棹江干雨雪中，故人携酒扣孤篷。自缘触罪辞南国，敢向明时赋北风。
泉石尽堪娱懒性，勋猷今巳让诸公。古来良会元难久，莫叹浮生似转蓬。
幽栖小筑五湖滨，斗室全收景物真。出世不须黄鹄举，逃名偏与白鸥亲。
旧馀衰柳犹含冻，新种疏梅巳报春。此意寥寥谁共解，卜居吾亦愿为邻。
翡翠明珠定有无，岭南财力未全苏。林间鹬鸟毛难毨，水底鲛人泪欲枯。
岂谓徵求烦使节，还应轸恤缓民逋。更闻卜吏多迁客，何日恩波到海隅。
社稷安危虑独深，一官那敢计升沉。危言竞侧宵人目，严谴终非圣主心。
薄海定知传谏草，故乡犹幸盍朋簪。新诗满牍同心侣，把卷低徊不忍吟。
纵横狐鼠扰天关，错认龙鳞不可攀。岂料盐梅虚左席，竟令衣钵属群奸。
倾贤自昔同摧朽，去佞从来似拔山。逐客忧时心倍切，淋漓双袖泪痕斑。
抗疏名高满汉京，寸衷日月可争明。爰爰尔自营三窋，矫矫吾甘斥一鸣。
臣节敢云辞万死，主恩犹得贷馀生。投荒此别应非远，何事殷勤唱渭城。
当年莘野起阿衡，曾捧徵书下玉京。踏雪冲寒渡关塞，送春迎夏滞边城。
黄扉虚负经纶志，青史终垂日月名。此夕逢君增感慨，临岐莫惜酒频倾。
多年不见宜山子，到我来时作别筵。三十星霜同榜日，四千风浪各方天。
可堪插翅随凫翥，不尽挥弦送凤骞。北斗瞻依意何极，贯城应在五云边。
看花骑马也曾同，中岁行藏付钓筒。世事几回棋局里，家山长在梦魂中。
我无奇计裨王道，君有新诗似国风。笔战降旗真欲树，挥戈无用紫髯翁。
何处登高何处峰，世间遥望紫云重。坐低南极天全迥，醉烂碧桃春正浓。
肯共朱明为洞主，聊从葛老问行踪。何人不到寻仙处，一缕晴烟树二松。
移家初定掩慈闱，忍听人歌薤露晞。哭向空山迷夜月，梦回孤垄暗春晖。
血枯白日凄残綵，肠绝终天咽断机。共道象贤还死孝，风前双吊鹤来飞。
春堤何处绿丝垂，管领东风千万枝。小鸟也知长爱惜，碎声长似说芳时。
东郊膏雨润搂犁，秃树槎牙叶正齐。何事省耕亡旧典，空劳此鸟一春啼。
山禽何以喜为名，谓向人鸣喜便生。自是人闻鸣便喜，民愁不是汝无声。
骊山山背路萦回，御辇曾经此地来。一自潼关飞羽檄，殿门长锁不曾开。
祝融祠下仲平坟，走马来寻日已曛。十载故人凋落尽，空山无处觅机云。
旅馆相逢即故乡，别筵谁遣近垂杨。燕山二月春犹薄，欲赠烟丝苦不长。
繁烟猛雾作阴时，江色山光晚正奇。莫怪断桥无渡者，幽人踪迹恐人知。
秃树槎牙不记春，短茅新结净无尘。欲从何处寻幽伴，本自空山未属人。
笔床茶灶载孤篷，家住吴江震泽东。斗鸭声沈烟水冷，何人知是陆龟蒙。
金盘和露捣胭脂，写出江南第一枝。好似太真初睡起，春寒赐浴华清池。
鹧鸪声里雨班班，一去銮舆杳不还。日暮东风芳草绿，无人更上望夫山。
紫茎绿叶谩纷纷，鶗鴂声中欲断魂。回首楚湘春水阔，不知何处望王孙。
小窗灯火客愁多，未饮先酣怪酒魔。五十功名成潦倒，廿年交谊藉渐磨。
漫论明月清风价，谁和阳春白雪歌。几度欲归归未得，一身牢落竟如何。
朝鲜东去是高丽，若说辽阳更在西。马谷春冰和雪冻，龙城秋草拂云齐。
千家明月无砧杵，万垒寒风有鼓鼙。却叹浮生江海客，年来几处听晨鸡。
滦河日日北风多，岁晚犹乘一棹过。土屋人家低似垤，壁门军垒小如窝。
避人饥鼠偷红粟，呼伴鸣鸿下绿莎。今夜龙沙城外宿，相思其柰故园何。
八月龙冈草木凋，名王射猎出天骄。绒绦背日翻金鹘，羽箭穿云落皂雕。
得隽未颁红匼匝，割鲜齐进紫蒲萄。阏氏醉倒穹庐底，回首长安月正高。
广州南望海冥冥，百丈牵江几日程。鲸浪打船风不息，蜃灰涂屋雨初晴。
蛮巫祭鬼凭鸡卜，岛寇编氓事象耕。从此海隅成乐土，尉陀焉敢更言兵。
竹里清泉竹外溪，隐居浑似浣花西。年深不问苍龙蛰，夜静常留彩凤栖。
十亩浓阴漙翡翠，一泓寒碧浸玻璃。有时煮茗诗成处，就向琅玕节下题。
北风瑟瑟胡马鸣，君今弃我何远行。阴山雪花大如掌，黄云出没单于营。
万里龙沙那可见，将军大小七十战。捷书奏入建章宫，寄我云中一只箭。
白龙鱼服游沧海，豫且鸣弦不相待。洪涛一误失精灵，耐可乘空诉真宰。
海水东流渤澥深，风云漠漠杳难寻。凭谁借与升斗水，飞上青天作帝霖。
竹林深处集华裾，放浪从来礼法疏。莫倚清谈惊世俗，东门长啸有胡雏。
太师美谥冠三公，曾向滁阳号醉翁。一代文章推健笔，平生勋业见孤忠。
人誇桑怿传偏好，我爱泷冈表更工。新郑山中存古墓，残碑剥落雨苔封。
鸡鸣山色碧崔嵬，暇日登临亦快哉。佛阁高从云外现，禅房多近竹间开。
曾闻献果玄猿下，几见驮经白马来。瞻望九重天咫尺，祥云五色护蓬莱。
间关黄鸟缕金衣，无限春愁祇自知。几度东风吹不起，绿杨枝上立多时。
玄亭回合众山苍，芰服初裁葛屦凉。双树剩能飘桂馥，九秋秖恐败兰芳。
走马沙场春暮时，柳条才绿向南枝。弯弧莫试新开叶，留与征人赠别离。
关城榆柳乱鸣蝉，晚浴蕃儿饮马泉。不去平芜惊雁乳，天涯音信雁能传。
寝甲边场泪暗流，忽看明月又逢秋。昔时双照深闺影，今夜孤悬绝塞愁。
陇水冰坚万骑屯，阴山雪积玉为门。禦寒悉是闺中力，浪说军前挟纩恩。
草长花落遍关山，久客翻愁归路艰。遂使子规空叫月，三春不见有人还。
为爱芙蕖水上开，漫将罗袜染芳埃。并头欲折何曾折，才入木兰风雨来。
瑶琴宝瑟寂无声，只有寒螀柱下鸣。海月一轮通夕照，姮娥应悉此中情。
庭树纷纷霰作花，北风吹卷入窗斜。天山积雪无归路，不是征人不忆家。
暇日停舟绿水隈，芳菲不尽夕阳台。旧游零落何须问，一寺青山父子来。
愁来心事与谁论，尽室偷生寄此村。海燕雏成飞野屋，石榴花发照清樽。
几时鸥社沧江畔，何日龙舟白下门。高咏楚辞茅屋底，汨罗谁吊独醒魂。
晋藩宫阙倚云天，有幸频来醉锦筵。四海升平同一乐，不因光景重流连。
制作清高识睿才，笔花常向梦中开。天然写出阳春调，下里巴人不敢裁。
茅土分封自帝家，王孙仁厚十分嘉。成周德化今尤盛，麟趾振振未足誇。
诗如金石韵相宣，七步宁饶子建先。欲识宝贤清意味，光风霁月浩无边。
绮筵劳饯远行人，礼度雍容意更真。临别不堪情缱绻，晋阳宫外柳条新。
舟过钱塘东复东，半江斜日一帆风。胡床兀坐看山久，却怪篙人为掩篷。
百尺高台傍水浔，东来先拟一登临。行舟已过空回首，不尽平生仰止心。
棣萼相辉玳瑁筵，西风沉醉菊花天。友于不尽殷勤意，更把高吟付锦笺。
扁舟同载出江滨，转瞬翻成两路分。惆怅晓来频纵目，满城风雨万山云。
绿树晴波映碧沙，白云芳草傍人家。去年到此今年别，添得诗翁两鬓华。
赐金几日出西京，秘省留欢此夕情。渐望使星天畔去，尚悬卿月禁边明。
腾骧独识秦关骑，战伐曾谈涨海兵。只尺君恩如召问，上书何以答升平。
童子垂头蟋蟀鸣，诗联不断酒频行。青山梦绕来时路，黄菊香留晚岁情。
一斗尚堪呼我屋，五言谁可犯君城。明朝共约慈恩去，为听骊驹意未平。
曾从枢府事先朝，淮上移家岁月遥。编简每随同志乐，弓旌今受大夫招。
红门晓色开天陛，金水春寒控御桥。吏部奏名除目定，衣冠入觐仰唐尧。
月卿自昔依岩廊，金龟银鱼居帝旁。入社欲同陶处士，知音何异蔡中郎。
即看春水鸭头绿，翻忆秋花鹅子黄。挥手又从燕北去，官河榆柳正苍苍。
舒眺登楼倚紫薇，家人樽酒对芳辉。谈深香扑花粘斝，坐久光浮月上衣。
四面画图青嶂拱，数声谯鼓白云飞。梦回阮水潆洄处，丹荔清甜紫蟹肥。
故人子荆何处来，清宵红烛心眼开。燕山一别二十载，停云望断空徘徊。
淮南小邑桃李香，青藜白发从翱翔。春来几日风雨狂，閒庭岑寂古藓苍。
锦帆一夕飞沧江，相持梦寐惊华堂。话来往事欢复伤，人生离合参与商。
顾我几多残岁月，君行咫尺登云阙。神虬灵凤又何期，清漏玉杯君莫歇。
怀山巨浪拥孤篷，极目厓门浩渺中。卷土有因惟夺港，间关无望任回风。
于今星影寒渔海，自昔潮光乱玉虹。八万貔貅何所恨，白鹇犹纪宋时忠。
堤畔春风舞绿杨，又随贾客入南昌。布帆初问芙蓉渡，水驿遥连薜荔乡。
满目白云迷浅渚，一时孤棹下寒塘。相思今夜能无赋，谁共讴吟只自伤。
富春江上水悠悠，厓海烟岚望欲浮。书寄故人成万里，雁鸣残荻近孤舟。
青袍欲湿穷途泪，白发犹存壮士忧。夜雨西园相忆否，可堪翘首仲宣楼。
慈元旧殿尽荆榛，碑压颓垣鸟迹新。惟有忠魂长不没，怒涛犹撼海门津。
占城一往竟何如，漫道宋人儒术迂。拚得海陵身一死，不妨长讲意诚书。
不为全生狎楚童，自缘嬉戏感衰翁。昨霄梦里分明见，让枣推梨在眼中。
荒店晨炊冷灶烟，忽闻五马暂流连。关山尽是销魂路，樽酒翻为迸泪筵。
遥想生还成幻梦，纵令死去有谁怜。眼前难缩壶中地，何问灵均楚国天。
五指低垂缀一柯，名园佳果似兜罗。生来自有黄金相，欲向阿难顶上摩。
岭南荔子似闽中，写出累累锦一丛。记得高凉当日事，两株斜映小窗红。
世情应笑贾生疏，谏草谁传太息书。惟有潞河南柳色，暖风吹上逐臣裾。
天涯芳树绾离旌，迁客迟回恋圣明。晓梦依稀度阊阖，尚随残月听流莺。
骢马长鸣饮碧流，花银镂带鹔鹴裘。行人大别山头望，云外双旌下鄂州。
浣花溪头花欲然，花叶参差俱可怜。锦衣乌帽来游客，笑系玉骝高树边。
楼船捩柁浪花生，百丈双牵黛色明。夹岸儿童齐笑语，嘉陵江似使君清。
醉态轻盈浥露斜，映山红火幕难遮。最怜阆苑春归后，九月重开二月花。
重台灼灼醉酴酥，叠锦堆霞胜画图。面忆马嵬妆堕后，此花还亦助娇无。
百结愁肠不可排，花开微两滴空阶。更闻帘外虫声唧，恼乱妆楼十二钗。
桃花灼灼柳依依，书寄王孙归未归。亭院莺啼春又晚，援琴时奏雉南飞。
粉坠红销水殿香，西风摇动绿蜂房。也知心苦难成蜜，寄与云英捣玉霜。
春半枝头花尽开，会喧人扑蝶飞来。三眠杨柳风惊起，一睡梨花梦未回。
脸上薄沽红杏雨，掌中尽覆绿荷杯。湘裙欲绣虞姬草，自剪梅罗带月裁。
雀航乘潮似渡泸，钗头轻挂辟兵符。珠遗汉浦谁家女，印解湘潭楚大夫。
城撼怒涛摇粉堞，江吞斜日浸浮图。归来聊把诸姬问，适听莲歌记得无。
岭南五月荔如丹，望若虬珠颗颗圆。叶带密云笼鹤顶，枝迎疏雨湿鸡冠。
擘来崖蜜侵衣腻，嚼去琼浆溅齿寒。莫厌食多愁内热，红尘无复到长安。
陟彼崔嵬望稿砧，愁容无古复无今。一峰屹立如人影，万劫难移匪石心。
螺髻蓬飞青草乱，蛾眉煤画绿苔侵。归帆数遍穷消息，时听清猿两岸吟。
乐事原因病得闲，烧香约伴共登山。蛟潜阴壑愁金锁，猿啸晴溪怨玉环。
香积半藏青嶂里，梵声远出白云间。重来此地知何会，须记沿崖细菊斑。
秋风木叶下庭皋，眼底南山突兀高。倚马成篇知独步，屠龙挟技笑群豪。
未应涧谷藏名迹，终见云霄起羽毛。偶辱新题惊老病，依歌何敢近风骚。
少年追逐共西东，吴迈文章马亮弓。一自干戈零落尽，白头淮海独相逢。
相逢先各问容颜，喜极翻疑梦觉关。我舞君歌三叹息，北来南去一生还。
殷勤劝酒非为别，归到宁亲更出山。湖主不妨频二仲，与君重醉碧云间。
细竹横塘晚更幽，暖风纤月画船游。斜穿绿屿轻烟散，忽送清尊碧树稠。
寂寞鱼龙窥醉语，留连花鸟放春愁。杳然身世蓬瀛在，不道人间有十洲。
白水青山此卜居，水光山色澹幽虚。门前亦种先生柳，地僻能来长者车。
日落儿童随杖履，夜深松月上琴书。偶因消渴文园是，浪得虚名谷口如。
宦海参商各远游，相逢此日共登楼。萸囊菊酒酬佳节，鸿雁丹枫报晚秋。
天上白榆占象纬，朝端青琐重名流。凭高徙倚联飞盖，不数龙山落帽俦。
北窗松下绝炎埃，况复凉飙万里来。仄径久愁红雨过，高轩重破碧云回。
清言不向摊书得，佳句宁劳刻烛催。为问旧紬芸阁者，何如此际共衔杯。
小队灯笼引客行，丹山碧草染衣轻。绣裳三度来公子，白马多骄见后生。
一路啸歌风韵雅，千峰光霁月华清。迁江此夜留篇咏，故事他年或者成。
九重丹诏下徵贤，驿骑旋飞又著鞭。壮志先凌鹏海外，骊歌叠唱鹤祠前。
声名振达云霄上，文彩光辉日月边。鹓鹭齐班荣宠渥，罗衣新惹御炉烟。
连日惊涛势拍堤，晚来恬静喜无涯。水声擘舵舟行疾，月影满床人睡迟。
双橹咿哑惊鹭宿，片帆摇曳逐风飞。篙师挝鼓歌才罢，报道于今到下邳。
银丝满鬓手扶藜，此日承恩隐练溪。倚槛漫观春浪激，杜门閒对晓云低。
上林曾听娇莺啭，御苑空思匹马嘶。最有悠然真乐处，鸢飞鱼跃入新题。
白云丹室好修真，云与仙家本自亲。无意从龙施黑雨，有时骑鹤上青旻。
只烧鼎内千年药，不著人间半点尘。何日相寻参宝诀，碧桃花下醉长春。
脉自昆崙体气分，悠悠到此聚瓜英。花开洞口藤馀艳，泉落云根露欲凝。
矾石不如些个润，青门何似此中馨。谩矜天意呈佳致，须信人豪本地灵。
学不成名志肯休，奈何天意拂人谋。封章未达黄金殿，作记先登白玉楼。
夜雨西窗閒笔砚，秋风荒冢自松楸。十年高谊今安在，不觉沾衣涕泪流。
独倚江楼思怆然，乡心每与雁争先。吴山楚水隔千里，红叶黄花又一年。
自叹微才终后学，敢图清誉继前贤。来书过尔相推许，宁不怀惭祖逖鞭。
霜落吴江锦树稠，数声鸿雁海天秋。来书己尽乡中事，对景惟添客里忧。
烱烱丹心思报国，星星白发觉盈头。人间回首深愁困，何日烟尘净北州。
往事休论钓六鳌，乡心日日念同袍。雨馀种药连琼圃，风里听松响翠涛。
湖海宦游人独远，丘园养素道弥高。自嗟碌碌成何补，双鬓年来已二毛。
翠眉山下地仙家，门倚清流路转赊。夜静有时瞻北斗，日长无事注南华。
橘泉秋雨涓涓玉，杏圃春风树树花。念我江湖为客久，何时归共醉流霞。
西岭登高余兴在，南园此会亦清嘉。行厨送馔来筠径，醉笔题诗渍墨花。
秋水鱼跳声泼剌，夕阳人散影欹斜。一时文采风流目，不数王家与谢家。
云去鸟来还适意，海枯石烂不移心。寥寥千古凭谁论，独见先生泽畔吟。
渡江先约住芜城，二子中原念我情。博士业能传楮大，酒人游自爱荆卿。
不知豸绣飘霜色，忽有骊珠傍月明。燕市狗屠君更访，风尘何处可藏名。
南州声价喜相投，几日旋惊送早秋。岂为明珠游海上，终宜大道在峰头。
旌弓行见招金马，星斗频看照玉楼。我挹粤云思共语，綵笺何处寄风流。
天柱崩摧地维裂，日月无光乌兔缺。撞钟击鼓海扬尘，刺豹捶牛饮生血。
磨牙猰貐争雌雄，横眉炙锦眩重瞳。芒砀云瑞不改色，座中有客乘飞龙。
舞剑当筵势挥霍，老增有言君不诺。将军怒发冲危冠，目光射人肝胆落。
倒倾卮酒擘彘肩，呼龙归去龙腾渊。百二山河付真主，玉斗声中泪如雨。
玉笙吹断兰皋暮，万里寒波向东注。孤鸾惊啼老蛟舞，杂佩丛铃满烟雨。
湘娥凝愁低翠鬟，泪痕渍袖红斑斑。苍梧天高九疑碧，云中帝子何时还。
琐窗珠户别离难，兰蕙柔姿惜易残。曲断瑶筝银甲冷，书留锦字墨花干。
罗衾积梦惊春晚，宝鸭销香觉夜寒。槛外碧桃花自好，一年芳景共谁看。
客里谁怜季子裘，半生多是异乡游。清尊对月成孤赏，残笛临风动远愁。
淮浦断云随雁没，楚江寒水带冰流。相思何处劳凝望，烟草微茫白鹭洲。
五陵冠盖祖行杯，万里楼船晓日开。越巂地形邛笮尽，盘江秋色叶榆来。
客游南部能蛮语，家出西京自楚才。诸葛盟坛云树里，褰帷应向此登台。
冠盖中朝第一流，佩符还入楚乡游。铜驼夜月淹燕甸，金马春风梦益州。
槃木漫劳通贡篚，碉房今喜息戈矛。淮阳岂是烦长孺，白羽曾参幕府筹。
家住龙津好山水，杨墩流泽百馀年。田园不待论生计，孙子森森秀更贤。
白鹤山前松柏地，春秋拜跪奠清杯。何堪父子衷情切，万里天涯几度来。
严亲一片丹心苦，上为邦家下庶民。白发满头躬匪懈，远来深慰暮年情。
春趋门下侍亲闱，秋别亲闱出帝几。已别欲行仍缱绻，为承亲命敢迟违。
河上秋风九月高，临河酹酒发归舠。县知一路思亲意，回首京华梦寐劳。
曾看髫岁勤书卷，黑发于今已抱孙。莫讶衰翁七十二，且同论旧倒离尊。
同宗同道同官署，金石交情三纪周。建安有子真龙种，惭愧吾家犬彘流。
吾身念佛又修禅，自喜方袍顶相圆。曾向多生修福果，始依九品结香缘。
名书某甲深华里，梦在长庚落月边。浊恶凡夫清净佛，双珠黑白共丝穿。
春光几度卧烟霞，独步仙岩景更嘉。棋局惊残蝴蝶梦，天风吹破杜鹃花。
珍珠流落百千尺，环佩声闻三两家。鸿雁一行孤影断，义江溪上即天涯。
雪漫江天万木穷，一间茅屋覆诗翁。何人醉醒梅花月，踏遍寒山路几重。
静坐无聊两鬓苍，教儿何日继书香。闭门忘却春容老，燕子衔泥入草堂。
禅房一榻看离离，好似西堂梦觉时。诗句满前吟不就，谢家池上雁来迟。
驿路迢迢隐隐山，看花仙客度山关。长安故旧如相问，赢得烟萝味一閒。
岁寒不改青山涩，老大槎牙倚天立。错节肯为蝼蚁残，盘根甘与蛟龙蛰。
长风怒吼针芒寒，飞流直迸芙蓉湿。何人号为绿发翁，此翁曾受嬴秦封。
有时夜半风雷起，须臾变幻江山里。有时飞上明堂路，便作明堂栋梁具。
周家作画众所推，好墨淋漓多深趣。挂君高堂素壁间，白昼无云生烟雾。
骢马如龙锦覆鞍，路当西蜀岂辞难。令严却任霜加雪，机活应如珠走盘。
寇盗从来多险阻，流亡多为逼饥寒。军门直笔功须纪，莫遣之推远挂冠。
淮阴去路尔归程，欲写愁心寄远征。云塞忽分联雁影，泥途未出跛驴行。
三年去国身先病，几日思家梦亦惊。传与青春诸玉季，辛勤三十愧为兄。
孤房独夜冷凄凄，睡起眉纤偃月低。数过佳期憎报鹊，唤回好梦怪邻鸡。
红颜独压娇娥伴，薄命翻为荡子妻。憔悴捣衣君莫念，砧声应不到辽西。
万里慈亲命已倾，天涯游子更南征。也知雁使飞难到，岂有乌雏负所生。
吟身莫恋风光好，归棹须兼昼夜行。若向西湖听杜宇，声声都是劝君情。
心同野鹤恣高飞，学得屠龙与愿违。魂梦九天双凤阙，江湖满地一渔矶。
安身已办乌皮几，称体新裁白苧衣。赖有河边同载客，不应林下见犹稀。
济南簪绂传家旧，阙下恩荣受赐新。乌府谏书推二妙，华堂綵服奉双亲。
椿萱并美阳和节，兰玉同沾雨露春。骢马联驰谁不羡，清风端可继前人。
坐向江头拥翠微，美人天上隔音徽。曾于海国劳轩盖，犹自东人颂衮衣。
洞入朱明蓬岛在，名高大雅和歌稀。故山亦有同林鸟，不共翱翔帝里飞。
柱史溪堂何处寻，石潭沙岛静阴阴。扁舟客到柴门近，芳树莺啼草屋深。
霜简皂囊酬夙志，渚兰汀芷寄閒心。濯缨拟和沧浪曲，抱膝还为梁甫吟。
兰祎荷带不言贫，䞉贮诗书遗后人。禄养曾荣二千石，寿算高登七十春。
青山墓树秋云冷，紫诰龙章宠命新。尚有耆人说遗行，至今清俭表乡民。
幸接芳邻并早孤，如鱼同队长东吴。余岂远作逋逃客，公已高登贵显途。
故里菊松三径在，归舟囊橐一钱无。澄思七十年前旧，泪眼何曾为老枯。
巴园橘里赌棋还，暗忆嬴时笑解颜。两袖玉尘三百斛，抛为瑞雪满人间。
养驯苍鹿放蓬山，走入烟霞唤不还。明日群中寻却易，七星符在顶毛间。
玉案珠帘翡翠屏，焚香夜诵蕊珠轻。月明鸾背飞琼过，少驻花阴带笑听。
河西昨夜见牛郎，说道天田未大穰。八万三千修月户，多将玉屑当干粮。
侍儿扶上紫鸾车，一笑相逢萼绿华。今夜芜城好明月，无双亭上看琼花。
沙市津头送客行，西风江树数蝉鸣。夕阳霭霭千山暝，秋水迢迢双鹭明。
蔓草已芜王粲宅，乱云长绕吕蒙营。登临不用携尊酒，若个能平感慨情。
极目丹梯最上层，春回佳气散炎蒸。九龙昼起千山雨，万壑寒生六月冰。
井底何年通巨海，松阴无地著閒僧。高峰若有飞来日，藉草穿云共臂鹰。
法林持钵听龙吟，萧瑟凄风送暮砧。对境肯教忘梵语，逢人曾遣寄乡音。
天浮海虹秋声动，云掩郊原雨气深。乞巧楼前新月好，待君乘兴共登临。
秋声迢递到江滨，鱼鸟相看意转亲。云净林塘天似水，月移河汉夜留人。
壶中信有金丹在，头上从教白发新。平地风涛何足问，东山曾许藉閒身。
罗雀閒庭远市门，扁舟乘兴入江村。山中稳卧忘秦鹿，月下重来醉习园。
贾傅才名千古壮，汉廷豪杰几人存。细炊香稻留君住，一饭同怀圣主恩。
推毂曾闻国士风，请缨何必羡终童。六韬肯负登坛志，百战还收靖海功。
幕府论兵推上将，金戈回日扫群雄。春随马足临江浒，千树榴花十月红。
挂冠早厌承明庐，文采风流意自如。视草烟云生笔札，倚楼星月满郊墟。
才高司马曾难蜀，官似虞卿懒著书。天上词垣谁独步，纷纷空自笑黔驴。
醉看高竹受风斜，喜有青钱付酒家。十里长溪连夜雨，一池新水满园花。
双飞紫燕占春社，倒转银河望斗槎。偏忆辽阳同卧雪，雁书愁绝海天涯。
朝来独坐思悠然，似觉今年胜旧年。星汉望中黄鹄远，竹溪深处白云连。
雨添别墅银池满，风袅虚堂宝篆烟。谁是翟公门下客，寻梅骑马到花边。
君家万个碧琅玕，长日开轩自在看。清兴每添诗句好，绿阴未放酒杯乾。
谁裁紫凤双龙管，我乞沧浪一钓竿。何似当年彭泽令，归来三径日盘桓。
迢递川原瘦早霜，菊黄槐绿送秋忙。碧鸡金马看人淡，白鹤瑶琴伴意长。
敢忘恩波天与阔，自伤痴拙老添狂。朔风也重袁安卧，夜夜追寻到枕凉。
别驾山居草作堂，胜如工部百花庄。鹤雏转顶丹砂渥，松木凝脂琥珀香。
月下敲门僧问字，雪中扫径客携浆。林泉足可容真隐，只恐声名自播扬。
碧天飞上烂银盘，此夜清光到处看。云絮逐风还片片，露珠垂叶正漙漙。
尊前香喷黄金鸭，空外笙来白玉鸾。欲诣姮娥一问讯，只疑高处不胜寒。
虚白巢中彻夜明，寥寥孤鹤梦难成。竹炉火暖茶香里，人比梅花更自清。
千官扈从羡能文，谪牧新声天下闻。落魄吾家苏季子，风流南郡小冯君。
鱼龙路怯黄河险，鸿雁声愁碧海分。莫上吹台瞻越峤，五湖回首隔重云。
百战乾坤剩此身，今宵重对启祯人。白头红烛千行泪，重向尊前话甲申。
西风落叶满秋林，酒尽骊驹别思深。君遇故人如有问，谓予犹抱昔年心。
秋风塞马遁沙田，剑倚空同半壁天。兵卫森严春幕晓，满庭珠履客三千。
边官谁复解边筹，万里关梁重国忧。惟有黄河如故国，年年常绕堑山流。
长门花发晓莺啼，二月春光满帝畿。不信东风偏着柳，浪教风絮点人衣。
宇宙鸿名五十年，小生犹在未生前。著书后进推宗匠，典礼先朝识大贤。
历世见闻成信史，老臣心事付枯禅。何期俚语承优奖，玄晏先生序满篇。
个许微躯万事任，似泉流动利源深。平章市物无偏价，泛滥儿童有爱心。
一饱莫充输白粟，五财同用愧黄金。可怜别号为赇赂，多少英雄就此沈。
匾匾团团铜作胎，能贫能富亦神哉。有堪使鬼原非谬，无任呼兄亦不来。
总尔苞苴莫漫臭，终然扑满要遭搥。寒儒也办生涯地，四壁春苔绿万枚。
轻形薄质具阴阳，乏足能行乏翅翔。聚散本由冥数定，有无何著老夫忙。
一缗牵欲人人逐，四字编年代代详。昨日卖文留短陌，免教愚虏诮空囊。
三老虽誇济世才，亦能为福亦为灾。举枚慧眼观穷达，具片虚心摄去来。
数减至三无足陌，铢轻惟五尚称财。祇除义士并廉吏，万贯填门不易开。
淮楚兵馀花木少，小桃开得一株新。平分阿母池边景，浅发参军幕下春。
红雨未飘莺语细，綵霞初暖燕来频。垂帘能隔东风态，只恐皮郎赋未真。
天边处处望乡台，久客相逢亦快哉。疏雨忽从京甸过，片云新自岱宗来。
烹鱼河上频书札，下马灯前共酒杯。醉后不知沾湿去，密荷深竹一徘徊。
鸡鸣楼阁倚层霄，我辈同登未寂寥。曾向罗浮专五岭，今从白下忆诸朝。
钟山云气当窗袅，册府莺声傍柳娇。不禁乡思春烂漫，紫荆花下听鸣韶。
东风昨夜到天涯，玉种移来宰相家。不是此心坚似铁，雪霜枝上敢开花。
细鳞巨口亦奇哉，跳出龙门第几阶。周武渡江曾作兆，不知今日为谁来。
夫子当年武城下，亦曾筦尔笑弦歌。我来不见弦歌日，筦尔其如感慨何。
峻石巉岩骨貌粗，蓬蓬荒草鬓模糊。我来未必曾相识，见说依稀似小姑。
拍江忽传春水涨，柴扉即傍浪花开。帆冲急雨篱前落，鸥逐奔涛树里来。
已被风光时引眺，况多愁病独登台。欲行何处有舟楫，迟日蘋风生野哀。
岁前三日春归早，庭树东风款款吹。野屋尚稀花照眼，江门应有鲙鱼丝。
高堂云物供时赏，久客山川动远思。短世行藏方自爱，任教斑鬓渐差差。
幽栖白鸟甘分席，浊酒春风只掩门。谷口岂无停骥宅，南阳实有卧龙村。
高天野寺烟花豁，细雨河桥草树浑。多病独愁稀会面，古来交道与谁论。
今朝方外堪乘兴，廿载江湖只梦思。老去烟花休浪笑，向来猿鹤果相疑。
松根草坐春从暖，竹里溪行昼每迟。世虑久知非我意，人间何物更多岐。
西风落叶冷侵衣，坐倦江楼思入微。鸟逐午云过竹径，鸥翻秋水上苔矶。
閒花幽草各自媚，社燕宾鸿相背飞。自分心情浑吏隐，风光传语莫相疑。
潇湘从古称佳境，冥漠江湖梦见之。竹浦娟娟风色净，花垣苒苒昼光迟。
香轮芳草客未倦，短笛孤舟人更吹。独有美人图画里，楚天烟水总堪思。
孤城晓角清霜度，近市柴门旭日开。羌笛戍关情欲断，兰桡沙际首空回。
风尘荏苒催蓬鬓，云物凄凉恋古台。却忆帝乡仙驭远，漫天雨露不胜哀。
胜地来过双眼明，翠华岩上春日晴。水禽飞来浦溆静，山郭浮近川湖平。
浓花古洞幽幽发，细雨寒原黯黯生。游宦偶然耽野趣，题诗长忆谢宣城。
漠漠江湖生远愁，青青兰杜绕芳洲。烟林对酒浓花发，夕馆怀人长汉流。
吴下清风过旧宅，越中啼鸟伴行舟。公馀定自多词赋，司马才高更胜游。
明霞淡霭酿重春，盛典高张礼乐陈。圣世山中归一老，圜桥席上第三人。
定知国学他年酳，且试庖烹此日珍。燕罢蹄肩满归路，自嘲茆屋有垂津。
共听蟾宫第一歌，宴酣其奈月明何。禁门深锁无人入，却许衔花野鹿过。
宫女新装锦绣绷，綵舆行处沸欢声。胡儿笑向盆中浴，不弄金钱解弄兵。
宠爱无过虢与秦，翠华何事远游巡。城都总有花如锦，得似长生殿里春。
长安回首战尘中，罗绮繁华一夕空。惟有温泉旧时月，远随车驾到扶风。
绛帐谁能学鲤趋，康成又见领门徒。不知礼乐东归后，文采还教作凤雏。
千里漳河欲尽头，美人曾此驻兰舟。图南暂息云中羽，拱北重瞻海上楼。
眉宇几时消鄙吝，江湖到处长离忧。皇华会有嵩呼事，先遣双鱼报早秋。
五云阙下拜新除，千里王门喜曳裾。汉代文章推贾谊，梁园词赋重相如。
趋朝亲捧黄金宝，退食闲工玉箸书。别后故人应注想，平安莫惜寄双鱼。
青骢骄嘶金鞿衔，美人二月裁春衫。江头麦秀青渐渐，西湖放船开锦帆。
半亩为园大隐同，森森双柏静含风。投閒笑我非山简，爱客看君似孔融。
野菊寄瓶窥席上，鲜鱼入馔出湖东。相留更欲迟明月，行酒赋诗秋思雄。
梅花遥折寄庾关，诗格骎骎大历还。再世词宗仍帝裔，清时朱芾亦青山。
西峰翠借文章色，南浦云侵几席间。仙客君真堪自命，炉香茗椀有馀閒。
苍梧犹在夜郎东，棣萼空歌不可同。解缆镡津朱鸟外，飞书邕筦白云中。
讵无石髓逢王烈，尚有丹砂待葛洪。千里西陵诗早寄，片帆何处挂秋风。
万山西来高武当，灵区物物非寻常。溪边石黛转争碧，霜后草花犹自黄。
栖岩人共鸟鼠穴，行空马逐鹓鸿行。不知王烈在何许，明朝可逢石髓尝。
暮春雨多天尚寒，苔花满地泥不乾。牡丹淹烂不堪折，朱门罢送黄金盘。
绣帘匝匝低垂地，玉笙声断炉烟细。美人何处倚栏干，楚水吴山路迢递。
鹁鸠双双啼屋角，细雨斑斑晴复作。碧水苍苔野外昏，挑灯坐听檐花落。
轻寒侧侧透重扉，翻把罗衣换裌衣。出门可柰春泥滑，辜负西山笋蕨肥。
寻真偶过大明庵，斗径纡回步不堪。傍竹幽禽啼欲暮，眠云老衲梦初酣。
归心时逐江流急，逸兴春从树色贪。更欲振衣千仞去，笑将行止与琴弹。
三月春光满画屏，侵晨策马过长陵。遥看山碧连天碧，细听人声似鸟声。
屏转不禁怀抱恶，间关方觉利名轻。他时倘遂投间计，呼酒东篱泛菊英。
几树梅花间本樨，东湖流泽满轮蹄。细听多少行人语，谩把甘裳作品题。
山山不断鹧鸪啼，风雨孤舟路欲迷。何处相思人不见，几回翘首隔城西。
山楼此夕共铺云，月满长空水满津。笑我自耽林下乐，独怜多少未归人。
秋花冬菊从何如，略染狂风叶又疏。明日岂知山外暗，青松空向梦中虚。
半生未得消诗酒，千载谁为记毁誉。正爱江边茸草厚，得同麋鹿到华胥。
一帘怀思捲流霞，八句诗成在咄嗟。宋代风霜琼管渺，圣朝日月戟枝斜。
后先节概高千古，生死忠贞属一家。史氏若终无直笔，丹心今古恨天涯。
山堂开宴洞仙讴，六十年来未白头。隐处远追盘谷景，寿醅新泼练江流。
丘园束帛期三老，甲第歌钟笑五侯。附鹤有诗应自此，蓬莱他日几添筹。
徵书闻不到丘园，我亦年来厌世諠。何日与君同杖策，张公山下看江源。
二十年中屡别离，冰霜不改岁寒姿。于今浙水东西畔，潇洒清风见一枝。
纸窗竹屋俯寒泉，总角相看巳冁然。莎径情深寻带草，芦中恩重覆渔船。
重来棠杜初悲雨，老去桃花不记年。一卷申公诗说在，凭君珍重护秦烟。
之子思亲惨不欢，常时惆怅泪阑干。空樽月照怀捲冷，蠹简尘生手泽寒。
目断荒丘云漠漠，梦回孤枕夜漫漫。箧中尚有斑衣在，几度临开不忍看。
青田有客季札孙，风姿玉树涵春云。少年不独能解武，老大尤喜能攻文。
文武学成人共爱，一朝荐入天府内。拜官喜列执金吾，淂禄养亲亲不逮。
朝回几度忆故乡，松楸目断云茫茫。蓼莪掩卷情哽咽，慈乌啼月声凄凉。
每感风木情不已，移淂家山画图里。常时披阅?遐思，此恨犹如东逝水。
何处群贤开胜会，流觞竟日洽幽襟。永和岁月传修褉，曲水朋游美盍簪。
谁解才情追逸少，由来盛事只山阴。茂林峻岭依然在，岂乏词人续咏吟。
近年耆旧晨星似，况复林泉事考槃。白首能来欣倒屣，青云不去耻弹冠。
日长公馆棠阴静，春莫山城雨气寒。更有同行邵文学，可辞樽酒罄交欢。
人人尽说丹砂令，三载容成德化宽。但识弦歌能变俗，岂因松菊便辞官。
扁舟落日孤城远，二月黄河春水寒。从此去天才尺五，故乡风物是长安。
魁山东头搆小轩，寻常风景总堪论。窗含沧海千秋月，槛拂扶桑半夜暾。
临水桃花争点树，穿泥萱草故生根。友于爱客如春暖，日日谈诗对酒尊。
盈尺江南雪未闻，花时况复落纷纷。长河不雨来春水，平地无山起白云。
掠兔鹰鹯偏得食，衔鱼鸥鹭亦成群。草堂幸喜明如昼，独自看书到夜分。
蓐食相过识者稀，时因漂母念寒微。设坛拜将功虽称，蹑足封王祸已机。
既以解衣辞武涉，如何挈手教陈豨。藏弓烹狗寻常事，青史千秋有是非。
到处梅花照眼新，纵横变态似伤春。冰霜节操元非俗，铁石心肠亦可亲。
纵使六花多一出，也先百卉几分春。海棠虽美终难倡，谁使明皇比太真。
闲庭凉思晚悠悠，谁遣诗人到水头。两岸蝉声西照里，岂容杨柳不先秋。
吕城街里听鸡鸣，岂料三年在上京。风雨凄凄今又听，旧时双耳旧鸡声。
一声霜角起谯楼，归念纷纷不自由。驿使几回来庾岭，诗人谁复在扬州。
啼乌城郭春前曙，唳雁江天雪未休。冷落东风花莫恨，吹开杨柳又多愁。
群山江上走蜿蜒，直引潮声到寺前。楼阁下头生雨气，树林高处出香烟。
流传只守千家钵，受用单承一指禅。白发老僧东塔住，自言将及赵州年。
新筑西园小草堂，熟时无处可乘凉。池塘六月由来浅，林木三年未得长。
欲净身心频扫地，爱开窗户不烧香。晚风只有溪南柳，又畏蝉声闹夕阳。
帝里晴开寿域新，侯门掩蔼不胜春。红巾何处传青雀，彩服谁家舞玉麟。
杯近南山还比节，筹添东海欲生尘。宾筵更觅长年祝，带砺盟书世自珍。
帽压宫花照眼新，东风浑胜曲江春。醉中记得归时路，丹凤楼头月似银。
萧疏古木两三株，剩水残山自一区。閒却茅亭留落日，不知秋色恼人无。
四塞山岚一面当，肩舆虽稳不如航。潦侵松径溪桥滑，日转霜林野店忙。
楚岫雁回秋漠漠，吴峰云净晚苍苍。壮游万里皇恩布，归及春衫旧草堂。
愁早无端到小斋，问愁谁送与谁媒。残年原未将愁去，不是新年别带来。
玉辇曾经野寺中，宸书犹在翠华空。断碑世远无人识，落日莺啼古殿风。
月出潮生江倒流，别离无奈又逢秋。吴江枫叶红千树，一夜随风满客舟。
独行长路俨如僧，水滴檐牙半是冰。归到空园人已尽，雪花穿户打残灯。
杏花台上月华新，见月长思花下人。今夜莫孤花月意，明朝风雨又残春。
日暮逢君在路歧，短藜临水立斯须。休言江上相思否，今夜月明君自知。
幽居浑似武陵溪，两岸飞花径欲迷。为爱碧桃无处觅，种桃仙客在城西。
玉树芝兰取次成，小孙开岁亦能行。悬灯夜读元朝史，认得前编老祖名。
盖世文章未是雄，真纯卓有古人风。赐金长是沽春酒，醉杀邻家桑苧翁。
乞与山童润笔钱，归时正及早春先。玉堂分取薇花树，种在双溪浅水边。
不用黄牛教子孙，为儒三世受君恩。却将视草堂前笔，归去题诗水竹村。
山僧野客莫相过，碑板人间刻已多。从此黄庭不须读，自开池水养群鹅。
荣归诏许老山坰，火枣交梨养性灵。秘府图书翻阅尽，却从方士借丹经。
近欲长参不语禅，水云飞尽月轮圆。惟馀一册龙门子，留与西江学者传。
繁丘草青春可怜，欲往恰值春风颠。应门童子不通客，空同先生闲自眠。
柳长故袅金色缕，梅落尽铺白玉钱。安得即游共尔阁，满引香醪花簇筵。
津津喜色上眉头，宾主持杯互劝酬。有酒何烦说罍耻，无钱安用效囊羞。
应门岂比李泰伯，生子当如孙仲谋。欲验寸心窥造化，百年春雨长松楸。
曾随飞将夺天山，横槊诗成顾盼间。万里玉门沙似雪，生还曾未鬓毛斑。
书生骨相未封侯，暂逐荆卿卧酒楼。腰下鱼肠公莫舞，大荒曾挈郅支头。
年少江东智略饶，长驱日本破天骄。不缘羽扇能挥敌，铜雀春深闭小乔。
高宴从军乐事多，白登城上夜如何。数声清啸迎风发，十万前驱尽倒戈。
受降城下战初回，无定河边画角哀。落日沙场秋色满，题诗人在赫连台。
磨灭雄心仗翠钿，幽兰一曲暮云前。从知顾盼仙郎熟，不向人前误拂弦。
幕拥青油夜漏迟，从军尔亦解观棋。不知淝水风行日，可似张玄授策时。
骏马雕弧铁裲裆，何人不羡独孤郎。横戈夜度燉煌戍，直取凉州献未央。
跃马阴山白日低，拂云堆上醉如泥。弯弓错拟旄头落，并坠双雕大碛西。
八法纵横擅彩毫，何烦抛掷事龙韬。聊飞尺檄萧关外，已报单于雪夜逃。
潇洒幽轩面水开，轩前老树倚云栽。閒来倚杖过三市，醉后支颐看百回。
风雨欲随龙化去，云霄常听鹤飞来。结邻拟共荣枯事，遮莫人知是散材。
南州高士湖上亭，古木笼篵枝峥嵘。孤标直与元气合，千载尚见斯人清。
云来扶桑荡晓色，雨入彭蠡回秋声。生刍一束不可致，击节浩歌劳我情。
海风吹浪集楼船，百战疲兵仅数千。但许有身堪报国，岂知无力可回天。
幽燕北望王师远，江汉南来地势偏。天堑已空豪杰没，朔云边雪事茫然。
落日满川春树晴，东风江上锦帆轻。把袂问公从此别，几时棹返石头城。
石城楼阁烟花绕，公在江湖忧廊庙。谁云卧洛似富韩，共言分陜同周召。
三年报政拜彤墀，正是重瞳注想时。宣室倘承前席问，东南赤子多疮痍。
疮痍满目何时愈，便合留公辅明主。白云休恋故山栖，海内苍生望霖雨。
别久重逢问濯缨，尊前相对夜灯明。异乡骨肉堪流涕，故国交游半死生。
富贵谁无桑梓念，江湖久负鹭鸥盟。何时粗了乾坤债，归去青山学耦耕。
江湖为客久沉沉，几度书来慰我心。白璧空教双足刖，红尘已觉二毛侵。
钟仪居晋还南操，庄舄思乡祗越吟。三尺渔矶便堪老，此中费得几多金。
才颇如人命不如，江湖落魄几年馀。一官老始分鳣席，千里妻能挽鹿车。
心泰也知由乐道，眼昏可得便抛书。但求苜蓿盘中满，弹铗无劳叹食鱼。
紫竹炉头碧瓮泉，殷勤并做一家煎。隔帘疑雾飞檐外，翻鼎惊雷落座前。
龙凤饼从南粤制，羲皇人在北窗眠。余香啜尽无余事，和就新诗句法全。
治行于今谁第一，使君偏德我邦人。越城累岁传铜虎，汉室从天锡玉麟。
海上鲸鲵争避远，山中草木喜行春。请看载道焚香者，都祝高牙控八闽。
青州高城雄九州，城门天上飞琼楼。羽林兵卫若熊虎，剑戟耀日寒光浮。
迢迢紫陌香尘起，车马争驰迅流水。飞甍万井碧鳞鳞，绿树连阴柳营里。
嵯峨城阙帝子宫，天人遥镇沧海东。海波镜净寂不动，鲸鲵不敢扬天风。
楼上银壶漏初歇，画角龙吟泣霜月。寒声萧飒落梅花，吹作征人鬓中雪。
带雨拖风望帝鸣，无情强作有情听。一生通是今宵梦，不见章台柳色青。
懒听门前长者车，有田堪种水堪渔。是非不入松风耳，花落花开只读书。
府中曾识范功曹，皂盖专城此郡劳。河兼淮泗增波急，山自荆涂拥雪高。
远客征衣怜薜荔，使君斗酒惜蒲萄。谁携宾从登楼上，笑倚胡床拂綵毫。
松呈节概鹤呈清，勾引笙歌入颂声。阅世饱经风雪味，知时还向海天鸣。
大夫价重曾传诏，刺史官廉惯伴行。除却眼前灵寿物，更将何事祝长生。
远持教铎向南阳，相送都门意独长。芳草夕烟停去旆，绿槐疏雨湿行装。
古人为学严师道，今上求贤急治康。努力斯文期远大，前人德业政相望。
万言策进大廷对，三百人争甲榜名。醉放渔歌此相送，白头閒动少年情。
深碧轩边水荡云，振衣亭外大江分。对君正羡山居乐，何事看山又别君。
十载名山老画师，今朝携手峡江湄。怜君一片穷交意，指点江心明月知。
河桥尊酒醉还醒，惆怅离歌薄暮听。五夜芙蓉双剑紫，万山桃李一毡青。
何人帝里酬春雪，有客仙都问岁星。计日子虚天尺五，生徒犹诵太玄经。
红入两颧春意满，翠笼双袖晓寒尖。虽知别后情难识，也觉愁中醉易添。
彩笔诗成举座惊，素衣新剪凤毛翎。多情应是莲花女，留得银筝金字经。
透海丹砂一粒红，前身宜与后身同。就中只换神仙骨，尘业何由到素风。
蜀人文采相先后，多在西湖载酒船。肠断至今湖上柳，空残眉翠锁连娟。
三百年来此两翁，诗人情性道人风。醉中还似毗耶老，花雨纷纷一笑中。
蓂殿重开宝历春，竹宫长锁属车尘。烟霞自护祈年阁，星斗曾传醮夜辰。
帐里流苏闲甲乙，炉中寒火忆庚申。茂陵松柏萧萧老，无复相如赋大人。
巨鹿全军势若雷，鸿门单骑亦危哉。玉光三动秋风急，剑气中分昨夜来。
壮士何人犹解饮，英雄谁说不胜杯。蛟龙五彩天方授，虎豹九关空自开。
回风度雨近金銮，高阁疏帘隐几看。乳燕营巢欣土润，娇莺掷柳怯枝寒。
添流欲染方春色，拂座应怜独冷官。目送余云过别殿，不知银钥动阑干。
马蹄无力过重皞，策蹇前来问隐沦。池水已冰难受月，梅花隔岭不知春。
柴门倒锁应高卧，草阁斜开岂避人。酒禁近来尤甚紧，从谁颠倒性情真。
编竹为船任所之，高低白石上滩迟。水波不待春生后，山色偏多雪霁时。
到处溪边怜谢客，谁家村里问西施。小桥野店人争席，缥缈松烟入午炊。
曾向齐门歌二桃，因从帝子说三刀。两朝涕泣吹余烬，五月跄踉渡不毛。
鼎足已知天意定，江心犹隐阵云高。沔南祠庙终今古，蛇虎纵横护六韬。
月如银镜好当台，酒与金波一色开。乍似水南清磬发，还疑天末故人来。
花间香雾蜂堪酿，雨后闲云燕欲回。芦笋正生梅子熟，小池连夜长莓苔。
过却残年望有年，晓来惊喜雪纷然。先春一日犹成瑞，濒海群黎快力田。
木屑火温憨睡足，梅花春细苦吟便。扁舟忽动王猷兴，却怕篙工又怨天。
鸿书遥下白纶巾，闻说题桥气象新。赐履乍闻中禁侧，鸣琴独坐大江滨。
蒹葭瀔水孤蓬夜，桃李河阳万室春。莫向龙头嗟晚暮，翩翩八翼上平津。
海岳庵头石路通，结茅人似米南宫。醉来徙倚穷双目，误指青山作画中。
会心境界无非乐，得意轩窗即是家。霜树模糊连碧落，云山隐约隔红霞。
尔家门第足清风，十载交游父子同。辩论有才惊阮籍，吹嘘无力送扬雄。
山桥树老还多节，林桂花开未满丛。应有宦游兼色养，旅情乡思一时空。
马首西风衣满尘，喜来茅店见伊人。清言一唱盘山去，月在松梢露在筠。
桂舟容与叙分携，日近长安禹会齐。四岳云开蒲璧贵，双茎露爽玉绳低。
瑞看符命呈华渚，锡有新纶下紫泥。南国若论棠芾事，春风桃李白苏堤。
东方千骑拥楼船，执法星随北斗悬。正尔犁庭勤庙算，须君解网及汤年。
鹊湖不减西湖胜，岳色遥看海色连。四履山川供啸咏，可能时寄穆如篇。
霜鸿声里动骊歌，惜别难将别赋摹。大海尚存知己在，阳春未许和人多。
帝师城下寻黄石，野客衡门掩绿萝。宪府勋名悬日月，重瞻宫衮岂蹉跎。
漓江南下接梧州，两岸青山李郭舟。木落风高鸥鸟唤，江空夜静月轮浮。
残牙尚忆红绫饼，寒色初侵紫绮裘。明发驿楼情未尽，一樽临别更绸缪。
朝来请急垆头眠，安得尺书置我前。中原未遮鸿雁道，沧海故发龙蛇颠。
可怜国事寄肉食，欲饮山人微酒钱。跃马乘风去何限，胡为盗贼俱残年。
羡君拔擢之官去，愧我蹉跎出饯迟。门外不知车几两，城边空复立多时。
文章自小曾推陆，画诺于今合付资。他日东昌为过客，风谣谁采道傍诗。
醉攀杨柳禁城东，别后芳樽不可同。日暮乱云迷远道，天涯孤剑倚飞蓬。
任公台瞰江流近，大姥峰连海色空。虞帝好生当此日，遥知闽徼待春风。
何来褦襶下车逢，不用金盘浸白龙。热客丛中容冷眼，火云门外幻奇峰。
敲灯半落窥檐月，报晓惊闻隔水钟。见说苍生问高枕，岩居休遣碧山重。
奉职同时尉海滨，微官誓死各捐身。原知苦战违天意，甘守危城识大伦。
南国比肩双烈士，雎阳合节两忠臣。百年论定还祠庙，愧尔军前纳款人。
石城千仞郁嵯峨，城上春云向晚多。薄映残霞分雉堞，暝随归鸟渡龙河。
依依欲散风前角，幂幂犹停柳外歌。又逐行舟过江去，相思回首奈愁何。
重城杨柳昼沉沉，坐久黄鹂啭夕阴。几处闲门芳草绿，一帘微雨落花深。
年光暗觉随流水，春色长看满上林。故国松篁还似旧，莫教奔走负归心。
雨晴泥滑路微分，驻马南原日未曛。白下一杯寒食酒，青山三尺故人坟。
野田行客愁深草，江树残莺泣断云。俯仰光阴伤往事，落花清泪共纷纷。
杨柳阴阴乳雀飞，可堪相见复相违。南风草色连江舍，北阙钟声绕禁闱。
盛世一官随处好，故人千里几时归。欲知后夜相思意，疏雨寒松独掩扉。
塞雁南飞又北旋，上皇音问转茫然。孤臣自恨无容地，逆虏犹存共戴天。
王衍昔年知石勒，谢玄何日破苻坚。京城四塞山河固，一望龙沙一泪涟。
贪看樽石临潭水，不觉潭花露湿衣。何限消沉终古事，碧天无际月轮飞。
苍松如龙出幽谷，未露全身露头角。天生大材不大用，半在云霄半林壑。
浮世难逢匠石过，空馀满地清阴多。明堂不作岁云暮，松兮松兮奈尔何。
何处云岚是黻丘，中山近在屋西头。五峰风月谙来久，谁道乡关日在眸。
宝林天外指黄梅，花发菩提五叶开。祖法云何便南去，新州元自具西来。
山间逐猎人终散，钵里降龙蜕已灰。闻道此心无所住，愿随溪水日潆洄。
掬水西来识肉身，法衣夜嘱岭南人。一花五叶终成果，明镜非台不惹尘。
幡影度风禅刹夕，锡声含雨石泉春。游踪未晤无文字，唐代遗碑读尚新。
出饯鸱夷尽泼醅，故人发马自金台。牛刀有用姑先试，凫舄如飞及早来。
翠柳未堪今日赠，碧桃须学昔人栽。闾阎剩有疲癃者，莫谓元非百里才。
数椽茅屋薜萝深，卧听樵歌自远林。罢却琴书间却钓，不知何处有机心。
采采黄花满径深，萧萧红叶满秋林。无端此日相思处，千里书来一寸心。
白云司远望中深，瑟瑟秋风奏晚林。惆怅关门吟赏处，满篱黄菊故人心。
清夜珊珊响佩瑶，罗浮梦断酒初消。美人何处游仙去，独有遗容傍野桥。
九曲仙踪护百灵，仙童时弄玉箫清。轻摇画舫寻真去，时听飞泉漱玉声。
晴日曈曈薄暮开，九湾新涨碧澶回。山灵莫道兹游晚，还许春风鼓枻来。
玉雪风姿照美髯，太平初度乐无边。天开令节才三日，人祝遐龄又一年。
自古中原有麟凤，于今平地见神仙。知君已得长生术，岁岁歌诗庆寿筵。
故人新置木兰舟，挂却蒲帆作胜游。四海交游同爱慕，五湖风月任淹留。
吴山听雨秋开阁，浙水观潮暮倚楼。暂得相欢又相别，灵岩东望起深愁。
剪得吴淞水半江，灵山突兀走閒窗。铙歌即是广长舌，大纛岂非精进幢。
兵符受自城边石，心印传来岭上衣。拈出齐东青一点，何来神物却能飞。
阿弥陀佛清净土，老婆功德日绣组。慈悲悯念为永除，九十九亿劫罪苦。
新晴秋色翠微间，半榻当窗独坐閒。云去懒残应别地，峰来孤绝此何山。
绿树阴阴映酒旗，欲牵春色上柔枝。年年为惜征夫别，折尽东风总不知。
冰玉孤清世外姿，娟娟新月上疏枝。无情短笛休轻弄，未是春风点额时。
溪光如练雁行斜，独夜怀君坐月华。避世自怜中散地，挥毫谁到子云家。
风生暗渚催霜叶，秋晚闲窗落桂花。读罢王维清梦后，知他何处醉烟霞。
曾是乌衣国里身，玉楼琼榭换丰神。双飞剪出机中素，独立妆成掌上人。
月下步摇花有态，水边飘动袜生尘。梁园词客难成赋，洛浦相逢总未真。
丈人行乐鉴江边，真境瀛洲遂盛传。闻道麒麟天上瑞，不知七十地行仙。
一星南极辉珠蚌，连璧东床引玉田。宁似世人婚嫁累，移家游岳定何年。
峰高水冽可栖迟，石隐千秋擅胜时。今日舟回常在耳，晚山一路画眉啼。
红轮十丈照征轮，霜地凝寒未动尘。舆内掀髯冰触手，风前尚有举鞭人。
晴光初射翠微明，满径禾香衣露轻。秋爽正当凉雨过，万松深处听泉声。
丧元沟壑是寻常，百战孤城气独张。彖邑他年传不朽，生人反借死人香。
三百年培国泽长，凭城不屈志何强。死忠到底忠非死，永劫应闻侠骨香。
南北风靡气破伤，潮回江上守残礓。家家节烈头堪断，不独西山薇蕨香。
江南首义凛冰霜，化碧人人血是苌。白昼至今闻鬼斗，风吹正气满城香。
发肤还父土还王，愧杀男儿妾妇妆。红蓼黄花攒白骨，江千日暮泣秋香。
壮士登埤呼昊苍，阵云深黑飞沙黄。危城血战留奇烈，万古睢阳可并香。
同泽同仇矢勿降，偏从醉梦睹天光。虽无成绩乾坤挽，尚有丹衷青史香。
黍离麦秀叹周原，憔悴兰英散澧沅。才得骚歌吊魂魄，又无王土寄愁根。
弃之沙砾花无语，写向云笺泪有痕。绣槛珠帘重伫目，风流不及赵王孙。
庶官无旷代天工，四岳询咨可以风。宣室谩誇前贾谊，圣朝谁敢后龙逢。
飏言共吐散衷赤，清问频忧塞外红。似此虚怀谦受益，升平总是一人功。
额城一别会滇云，花底匆匆酒未醺。青殿挥毫应忆我，金梁明月碧峣分。
酥雨才收又夕阳，参差竹粉映花光。流泉石窦停教住，莫放轻飘曲水香。
绕屋丹光炫晓霞，隔溪山色映鸥沙。几回谈笑停杯坐，帘外春风落杏花。
我昨承恩赐告还，杖藜时到海虞山。十年湖海狂游迹，暂喜登临一日閒。
玉山人去草堂存，及见濠梁几世孙。倾盖涂中成旧识，侨居淮上是清门。
前朝旧事犹能记，南国遗风且莫论。莫怪题诗多感慨，曾于名胜集中翻。
清晨持刺叩门投，有客来从淮水头。吴下故家依二曲，沛中遗调习三侯。
阅人诗画才情丽，传世衣冠仕路优。欲尽尊前乡土话，雪晴归骑恨难留。
洞里乾坤只手开，却将云物捲归来。茹芝本是藏书地，面壁原非举鼎才。
谩谓丹炉抛紫盖，祗从钟鼓隐楼台。五更天霁云开际，顿见桑田辟藁莱。
玉华洞口布金华，灿烂春桃遍锦沙。两岸长流三月浪，一溪常见数时花。
莫云百里河阳事，应作千年海上誇。若问种桃人去处，矶头蓑笠醉烟霞。
濯足镛江万里流，曾从鞭石苦营修。繇来牛伏誇奇事，自是龙翔作胜游。
天赐清尘千嶂雨，人歌利涉亿年秋。诸生无负题桥志，直泛星河莫滞留。
上天垂象不难知，只顾人间仔细思。男事直须耕作本，女工当以织为基。
一犁烟动星河晓，十丈丝成斗柄移。怪煞古今词赋客，每逢此夕说相离。
清秋何处度良宵，缓步秦淮旧板桥。隔院笙歌留翠钿，满溪灯火泛兰桡。
六朝帝业随云散，两岸潮声带月消。为语往来名利客，不须心似酒旗摇。
翠叶千重护绿苔，数声鶗鴂报花开。黄罥色晕勋臣带，婪尾名符醉客杯。
月下影离疑赠去，阶前风谑欲翻来。魏公当日成嘉会，高座何人许暂陪。
别有名花爱淡妆，娇姿恰称傍银塘。芳魂近绕眠鸥梦，素影低迷宿鹭行。
露冷全消千瓣色，风来维觉一池香。六郎未老容先改，昨夜新添两鬓霜。
岸旁垂柳碍渔竿，袅袅随风舞晓寒。流水送将春色到，远山晴作画图看。
花迎陌上香车缓，燕惜梁间旧垒残。莫道年来游兴懒，也思扶杖上层峦。
退然风致不胜衣，旧住梁溪徙洛溪。邀月雅宜怜水近，度云偏自爱墙低。
抽毫作宇无须镜，着屐游山不杖藜。欲访高人生性懒，诗筒聊寄小园西。
花封尚忆甘棠客，绣斧终持铁面郎。尘净紫衢骢振野，声流金阙凤鸣阳。
赤心片片酬天子，公议明明列谏章。寄语狐狸深莫避，埋轮原为去豺狼。
青囊未识已惊回，翻忆当年事可哀。藏玉有城依祖去，寻龙无处觅君来。
离宫寸地培馀荫，坎首分金空木杯。但愿清风寒彻底，不妨身卧首阳台。
不向江头作济船，却来山下卧云烟。柳阴碍日吟风细，草色侵阶带露妍。
岂是偷閒消白昼，秪因回首识青天。年来尘梦多惊险，休怪先生抱石眠。
学业难成贵强之，机非由我更由谁。但将百倍功能到，纵是中材气也移。
黄卷高谈仁杰案，青灯深墨范生帷。丈夫努力须年少，老大徒悲较已迟。
对酒当歌兴未阑，怀人梦挂杏林端。春风桃李青毡暖，夜雨松萝白发寒。
泣鬼诗篇容我和，哀时心事仗君看。只嗟踪迹云泥别，一水盈盈握手难。
溪边午坐忽红沉，狎客沙鸥喜见寻。虚左车音消渴断，穷中草色著书深。
诗催水部梅如雪，酒醉柴桑菊似金。却忆公门桃与李，春风拂拂总成林。
郎官湖里诗空在，赤壁舟中赋自传。今夜独馀江上月，向人能作故时圆。
月到天心影满湍，盈盈万顷夜光寒。举杯邀月舟中醉，来去应同镜里看。
吾潮吾榜十三英，得意秋风并辔行。今日孤城凉雨夜，二人相对说平生。
檐前白日易西斜，人世风流莫放赊。试问南朝朱雀燕，年来筑垒入谁家。
清晨坐起思纷纷，满径苍苔不出门。欲奏朱弦还复罢，萧萧风雨又黄昏。
海风入树作秋声，愁里那堪更送行。红叶青山人已远，孤城寒月为谁明。
杜甫朝回日典衣，由来诗客爱芳菲。一春好景留今夕，忍向樽前不醉归。
学采芹香泮水春，无端喜色动亲邻。共言席上儒珍贵，不说儒冠能误人。
二曲娉婷玉作峰，月悬妆镜若为容。天然不着铅华色，烟抹云鬟翠黛重。
四曲擎天耸两岩，琼葩瑶草色毵毵。我来不见金鸡唱，惟有寒蟾照碧潭。
客邸光阴去若飞，冬衣不觉换春衣。危楼遍倚情无限，几点征鸿叫落晖。
沿途白水通碧涧，隔溪赤壁倚青天。人家多住深林畔，遥见山隈几处烟。
驿路相逢又相别，客边送客若为情。东风也解离人意，故遣飞花绕旆旌。
野径深幽市转赊，红尘不到足烟霞。遥知此日云峰下，笑看寒梅树树花。
大音寥莫正声希，世俗滔滔独掩扉。天下苍生皆赤子，阿衡不作与谁归。
同门诸友多登第，云路嗟君后着鞭。谁识丰城流落剑，龙光遥射斗牛边。
玉几诸峰映碧川，浴鸥飞鹭各悠然。主人起慰苍生望，犹梦溪头理钓船。
山阴长忆数年馀，闻道烽烟半草庐。岂有柯亭还寄傲，可能梅市尚宁居。
残灰到处遗秦火，登穴谁从探禹书。报国莫辞人已老，兵荒容易问樵渔。
城上春风春草幽，栖迟王粲独登楼。青山碧石云无际，明月长江空自流。
飞鸟尚依梁苑树，落花犹似汉宫秋。倚阑不尽兴亡恨，海色松声催客愁。
慵将奇字溷侯芭，一卷轩辕鼎内砂。拟听扬干诛魏绛，不髓荀勖妒张华。
胡兄煮死谁宜弟，厉子宵生且似耶。留取神皋开五叶，愁提鬼掌卖莲花。
落魄还家舌尚存，幽栖江渚自成村。梅边有鹤归烟艇，菊下何人送酒尊。
闭户已从嵇叔锻，卜邻新灌吕安园。知君谷口人来少，杖策相从欲避諠。
故人高卧久藏名，有约来同旧酒鎗。闻道公车求茂异，名儒将召郑康成。
曲曲江流带峡湾，昔人乘此住名山。六朝台榭兴亡后，百粤山河指顾间。
林下鸟啼游客醉，竹边花落老僧閒。登临欲上和烟洞，无奈猿声泣玉环。
石头楼阁倚晴空，飘缈遥峰紫翠重。谁挟飞仙三岛去，独留真迹断云封。
依微雁影迷苍渚，欸乃渔歌起夕舂。日落长沙秋色远，扁舟乘兴采芙蓉。
月近中秋夜有辉，幽人恋月卧迟迟。及时光景宁须满，明日阴晴未可期。
清影一帘金琐碎，喨声何处玉参差。倚阑无限怀人意，都在庭前桂树枝。
此景仙源石洞幽，潺湲岩壑韵悠悠。黄花两岸笑人懒，野鸟数声唤客游。
坡上松涛鸣复隐，林间霜叶坠还留。凭高一望天涯阔，万顷江山总是秋。
万木森森巧结林，隔溪人静白云深。行藏此日休看剑，山水频年欲破琴。
未信黄金终误世，还疑白雪解知音。閒来一悟浮生理，底事宁论升与沈。
岧峣圭岭倚天开，有客攀游我亦来。碧水苍洲观远屿，清秋绿酒共高台。
兴探泉石从幽赏，醉拂剑书欲自裁。独忆白云堪怅望，秋风回首漫衔杯。
海内交游梦寐孤，黄公肯邈河山垆。怜君独扫三蒿径，容我清狂一酒徒。
荏苒风尘催岁促，迂疏心事入春芜。过逢赖有清尊在，白眼歌来耳热呼。
清流一道迥通渠，阒寂真成隐者居。颍水流传人引犊，濠梁何必子非鱼。
昼长倚树看仙局，潮满临风把道书。知尔栖迟兴不极，双柑听鸟自如如。
越王台北枕山阿，访旧重临奈若何。竹里鹧鸪啼不尽，天边鸿雁影还过。
孤城睥睨帆樯出，古寺藤萝岁月多。潮气上蒸云气湿，夜来风雨一高歌。
嶙峋石室倚云隈，东望仙乡亦快哉。玉乳岩中留胜迹，斗魁台上勒雄才。
秋风瑟瑟征帆迥，芳草萋萋客思催。一曲骊驹牵别袂，烟波将雨重徘徊。
柔橹轻风信远天，晚山飘雨转凄然。却疑此夕剑为怪，漫说相逢夜有缘。
吹浪鼋鼍时汨汨，狎人鸥鹭自便便。维舟自向江头立，烂熳春愁入暮烟。
能于真我觅真悰，因应如环任适从。忧国筹边皆实著，空花泡影总销镕。
德山无复双游屐，手泽犹存半偈宗。知是灵通超起灭，令人千载想高踪。
愁病柴扉昼不开，无情节序又相催。兵厨酒报新篘熟，陶令花迎旧客来。
鸟雀窥门秋似水，鲸鲵翻海浪如雷。遥怜仗钺临戎者，閒暇还登戏马台。
弱柳千章锁凤楼，春风送客不胜愁。杜门重忆十年病，束发谁先天下忧。
消尽壮心吾自老，惊看歧路子何求。却教空谷传骊唱，落日浮云满帝州。
春深无柳不垂堤，扑簌征衫落燕泥。一水遥飞淮海阔，千山暮合楚云低。
天涯姊弟怜多病，客子江湖路自迷。何事两牵家国恨，悠悠萍水叹仳离。
春潮夜夜泊临安，客思连朝酒禁宽。宿草空埋金简恨，孤梅犹带玉人看。
相逢萍水占星聚，共历冰霜指岁寒。南望一峰天目秀，欲将双剑倚巑岏。
病躯三月裌衣寒，高卧袁安带雪看。春到落花风细细，晓披仙药露漫漫。
穷探幽胜凭藜杖，自数行藏付鹖冠。吾道只今输陋巷，息肩应指白云端。
九重严召动千官，五岭流人鬓渐残。可笑张兄与邢弟，对床时把剑书看。
蒯缑犹似布衣时，题柱休令关吏知。晓渡白沟河上路，雪残鸦拂野棠枝。
入京翻遣似并州，数醉乡人春酒楼。来日寄将消息否，绮窗寒树着花愁。
弱水桑田更浅清，残碑犹自记嘉平。青骡海上应无迹，玉舄人间尚有名。
笙管御风回鹤梦，杉松将雨杂鸾声。那堪采药归来晚，夜夜东风忆五城。
风波懒逐世浮沈，小阁凭虚敞素襟。采药每牵浮海梦，乘槎聊遣济川心。
水能载覆旁观久，天与周旋独坐深。闻道江南船似屋，中泠何地觅帆阴。
石壁高悬一径回，新亭屹立为谁开。云含山色从天落，日送江光入槛来。
抱病频年怀鉴水，衔杯此地即蓬莱。欲归共拟观涛赋，无那郢都白雪才。
布衣三载长安客，一日公车趣召来。驻马已无官柳在，听莺莫待苑花开。
贤名久慕东州彦，王佐方需季世才。病骨支离愧无用，白云归路漫裴徊。
屋尽梅花梦亦寒，徘徊犹自倚阑干。天涯老友云中至，驴背新诗树底看。
半世易过闲日少，两年忽别会时难。笑谈不尽风如剪，惆怅长天月又残。
天分井野限峨岷，帝子城边锦作邻。栈口抱鹅过鸟道，船头击鼓止牵人。
穴通殊域终归汉，剑贯长虹不阻秦。休说郎当风雨夜，永安宫草久成尘。
魏武台高瞰大河，西陵四望只悲歌。三分地割终炎汉，四十年馀属永和。
词赋一家怜独切，英雄千古感偏多。行人尚觅宫前瓦，风雨何心长绿萝。
廿年选石激潺湲，叠壑层峦待掩关。百尺巉岩方壁立，一朝陵谷等云閒。
移来不觉惊涛险，别去应知说法难。谁惜锋棱俱损尽，蘧然坚骨渐成顽。
孤舟容膝自能安，咒合滩声十八盘。江树迎人如旧识，青山过眼倩谁看。
烟横吴岫知春早，暖入平湖见雪残。载得一乘归静社，手翻千卷解空观。
海天不尽高楼接，风物依依入望宽。新柳拂桥摇绿水，野云归户失朱栏。
杜鹃声里终何恨，蝴蝶枝头也解欢。珍重春光澄霁好，几人乘兴共盘桓。
历历秋山满眼清，维扬千里羡孤征。野行觅句随流水，旅宿安禅对月明。
驿路菊黄霜渐冷，长江枫落雁初横。庐峰旧有他年约，莫便桥西遂隐名。
摇落平林一径虚，鹿麋相伴独吟徐。清泠远水归寒涧，苍翠群峰入小庐。
地僻经秋人迹绝，天寒昨夜雁声初。疏篱开尽重阳菊，不见支公半载馀。
瘦骨横斜夕照中，依林傍砌意何穷。漫将幻质怜冰雪，却厌繁华惹蝶蜂。
迟月入楼香尚远，倚风临水色全空。当时不与群芳竞，顾影宁辞雨露同。
一自孤山多逸兴，何如此夕最堪思。板桥霜滑花开后，茅屋灯残月上时。
独放狂歌怜好景，谁将幽梦破空枝。寒岩雪夜须珍重，云外孤踪未易期。
天外何人赠一枝，未曾相识足相思。翻怜苏李赓酬处，那得中原几首诗。
四十年来事转新，此时泉石昔时人。右军第宅今犹在，晋室山河久已湮。
拄杖尚能观布地，栽松真欲论前因。深堂雁影何由度，莫话寒山春信频。
洞庭五月凉气多，轻风卷浪生微涡。小船挂帆不荡桨，后船来和前船歌。
月白船头大鱼出，天青水底悬星河。千里故人不在眼，有酒欲饮将如何。
两岸垂杨覆画船，相看况复有同年。眼前山水诗题遍，江上风花酒兴牵。
鸟解人情啭溪树，棹歌渔乐隔汀烟。龙峰笑我尘缨者，何日能閒酌惠泉。
一棹朝常暮至宜，萍蓬踪迹本无期。太湖东望如彭蠡，阳羡西瞻似武夷。
柳色才匀莺啭候，芦芽犹短雁归时。思乡日月愁肠断，消遣惟凭四韵诗。
阳羡才过又溧阳，郊墟桃李似苏常。金陵地近云霄上，天目山高牛斗㫄。
积雨空林归杜宇，小溪新水浴鸳鸯。五年前是春明客，今日江湖叹野航。
疏筱垂杨荫古河，江南风景复如何。潮通天堑伤前事，路入金陵忆旧过。
茅屋晓餐烟火少，石梁宵泊虎狼多。推篷起坐观星斗，击楫长吁发浩歌。
扪萝踏破半空云，吴越低垂杳霭滨。物外烟霞有真意，人间歧路自浮尘。
客星天澹龙归远，夜月江空鹤唳频。篙子不关今古事，一帆风正促前津。
三槐堂后荔枝丛，六月累累青间红。摘浸盆池松涧水，乘馀石榻竹间风。
别来几载天涯想，归去将秋树底空。胜画君家多后熟，东君留待意无穷。
悬枕青山驿傍溪，繁华不让浙东西。高林楼阁画图出，绕郭峰峦屏障低。
桕烛迎春金字帖，香醪过夏瓮头泥。泊舟不寐思乡里，坐听滩声与鸟啼。
宦海暌离亦几年，浮云流水两茫然。独怜鲍叔偏知我，谁念中牟尚滞贤。
明月野航千里梦，清风高馆一鱼悬。相望咫尺犹凭雁，寄取江东渭北联。
思归常恨翼无双，舟过三衢思已䧏。脩竹莺声来半枕，乱峰云气入朝窗。
山行五日瓯闽地，水历千滩长乐江。江上故人留话旧，白鱼香稻酒盈缸。
风日清时憩此亭，吟眸望入碧云屏。金精既散虎文炳，剑水空藏龙气腥。
张祐集中诗寡和，生公台下法谁听。凭栏不尽登临兴，独喜桑麻四野青。
翠越经院多高人，碧窗点翰五采新。天机不受梁燕语，逸兴直与江鸥亲。
羡君解衣浣流水，愧我束带陪紫宸。屈指当今人物论，从此有约同垂纶。
至人天隐乐有馀，良玉不愿为雕玙。昂昂盘石大士相，杳杳归雁旁行书。
白莲解结碧云坐，绿蕉不羡青葱裾。道人翻经悟空假，始信尘世归真如。
科甲文章有父风，词林接武更谁同。讲经春殿炉烟煖，校艺秋闱烛影红。
门阀并高缘有弟，头颅未白早称翁。生年五十还非夭，不道人间是梦中。
季子揖余归故园，懒骑羸马傍人门。燕中貂敝那曾怨，吴下猿惊且莫论。
唯是客星时失职，况多才鬼未招魂。衡荆也自饶功业，细拓黄庭倒绿尊。
吴兴本是佳山水，况复名园选胜开。曲引苕溪来涨沼，平分岘石作层台。
琴书数处无尘事，花鸟三春有酒杯。他日南寻天目顶，因君清暇得徘徊。
毓秀深闺迥异人，两间正气自能存。宁教香骨埋黄壤，未许焦头折翠钿。
烈日争光三道远，高风励俗百年传。遥遥华胄真无愧，应有芳名著简编。
使者清秋拥汉槎，五云回首望京华。传经南国推高第，执宪巾朝属世家。
紫气欲临沧海日，綵毫先动赤城霞。还披绛帐延诸少，为报西施剩浣纱。
儒臣奉诏外台居，况复扬波海晏如。门下美才收竹箭，卧中高士羡桐庐。
山川半入吴都赋，风俗兼传越绝书。始信工文官自达，主恩垂老不曾疏。
未尽平生已盖棺，中丞风采豸为冠。君臣药笼诸藩小，江汉戎衣六月寒。
岁月几何惊世短，风尘如此叹才难。旧游却忆钱塘上，泪满遗书不忍看。
萧寺钟声到枕边，客怀牢落正无眠。才疏自合当时弃，亲老惟惭故旧怜。
虫语草根秋欲暮，风摇梧叶夜如年。揽衣起坐空庭月，百感令人思惘然。
归老儒官七十馀，扁舟唯载旧诗书。泥融野岸晴飞燕，饭熟行庖晓荐鱼。
花柳风烟新岁月，桑麻雨露旧村墟。到家处处堪行乐，应有儿童为挽车。
溪流环抱路才通，岁暮生寒隔岸风。客似采真来垞北，君疑避世向墙东。
窥林橘荔累累长，入座云山面面同。颇忆醉归相送处，渔灯明灭唳征鸿。
虎门中断暮潮赊，万顷银涛卷雪花。人事风波有如此，劝君休唱浪淘沙。
虞卿老去谩穷愁，侠气凭陵卒未休。绿暗芙蓉双匕首，逢人犹自说封侯。
雄才侠骨自怜君，潦倒风尘不可闻。莫击唾壶歌伏枥，只今谁识五花文。
宣府城边战鼓殷，居庸关下夜移军。营开不辨旌旗色，猎猎黄沙捲阵云。
剑花新染鸊鹈膏，踏入沙场胆气豪。斩得楼兰报天子，生来不晓虎龙韬。
塞月秋圆白雁飞，五侯池馆醉光辉。清歌夜夜缠头锦，谁念征人铁作衣。
漠漠阴风朔气新，单于台上望征尘。世间只有边城路，白草连天愁杀人。
谷口离歌动行箧，马首西风卷残叶。芹水今看释菜严，棘闱旧睹穿杨捷。
东嘉形胜古名州，雁荡峰回浙水秋。驿馆莫投菰米饭，山城寒过木绵裘。
广文官舍江天里，官暇弹弦聊隐几。抱膝休歌梁父吟，传经且授毛苌义。
权门要路四时春，念尔官卑禄更贫。闻道此乡多大布，不须遥寄到樵人。
每当秋尽海潮上，直至秋来又未清。四众殷勤将拜祝，一泓甘冽自然成。
不徒引去供煎茗，尚有馀波可濯缨。无限高人同赋咏，与他流播此芳名。
野鸟啼残山寂寂，菩提叶落雨纷纷。门临海国烟城晚，僧卧江门古寺云。
懒骨未堪人似我，孤怀聊得我怜君。相期万壑千峰外，长啸一声白日昏。
孤臣九死恋慈帏，负骨还能万里归。部曲萧条空战鼓，蛮方羁旅一僧衣。
蝉寒日暮棹声远，雁过钟残客影稀。君到汴河秋渐冷，只应长掩故园扉。
飘残红叶乱溪滨，多病翻怜作客人。野鹤从来无可似，孤筇到处不忧贫。
天空雁断心同远，月晓梅初影自亲。君去但寻沃州买，迟予共卧浙江春。
闻君到处有烟霞，吴越江山暂作家。秋色再逢瓜步晓，月明几向洞庭赊。
寒随雁影过天末，梦逐潮声到海涯。我亦因人聊寄此，北风微雨日初斜。
共怜芳草绿空阶，为爱溪山动远怀。孤锡已曾跨紫塞，片帆今又到朱厓。
暂于此日无多事，留向他年话亦佳。早晚若逢虬髯辈，与他摩顶侍空斋。
情閒渐渐平怀抱，竟夏忘言到杪秋。频别悟人无解语，独吟荒径有微愁。
一溪霜叶客中尽，几树寒声簟外幽。最忆汉阳峰月好，依依遥对武昌楼。
江南二月草初肥，断雨含云没晓晖。去国雁雏怜短羽，傍人燕子试新衣。
桥横野岸潮声阔，春正幽岩花气微。惆怅东风杨柳外，耦耕田父荷锄归。
深篁啼鸟不知春，梦断蓬门高卧人。一榻维摩安懒病，三生圆泽委风尘。
云归远岫劳黄鹤，鱼去空潭长白蘋。满地夕阳樵笛怨，落花何处不沾巾。
木棉花发子规啼，柳色青青叶未齐。似我无家南浦客，更逢多病越山西。
人怜芳草归残驿，雨带新潮入旧溪。蓬户竹窗空自掩，春风何处笑相携。
忆别匡庐又七年，湖光山月待人圆。栽松未了何生愿，插草遥看后日缘。
拄杖已传庾岭信，深山知有石头禅。烟霞到老真成僻，为寄遐心峡涧边。
八旬万里望寒原，倚杖山堂笑语温。欲启蒋生当日径，俄招宋玉百年魂。
孤松日暮怜归鹤，断壑春深泣夜猿。从此掩关忘岁月，不知谁是我儿孙。
十年离乱昔同忧，此日成僧忆旧游。每值好秋怜独坐，何人明月共登楼。
旧村到处空青草，故老只今谁白头。閒寺相期不相过，鄱阳余又棹孤舟。
古台华首见高原，杰阁雄居势自尊。列嶂千重成翠幕，分流两涧夹云门。
碧天海色浮山雨，赤石晴霞映晓暾。祖塔洞天风木在，瞻依徒自愧儿孙。
铁笛梅花洞口宽，画梁烟锁御书寒。末虫有意缘符竹，仙鹤何心立古坛。
明月自来浮赤水，钧天谁复奏黄冠。空馀蝴蝶丛丹灶，肯信人间一梦残。
村寺空工乐事兼，今来重访野情添。新成高阁能临水，旧种松枝已过檐。
秋入平林犹有叶，塔迷烟雨尚留尖。倦游真有乡园恋，一枕寒潮梦亦甜。
蓼花秋水净沙汀，紫水归帆一棹轻。海月夜寒乡国梦，榜歌初认土人声。
断崖叶向烽台落，衰草牛穿破屋行。十载沧桑成往事，荒烟无处不情生。
沙汀寒月泊孤舟，渔笛蛮歌动旅愁。两岸山光趋石濑，千家灯火出城头。
自怜去住同春梦，真愧浮沉狎海鸥。想到匡庐深雪里，火炉吟咏有同游。
荻花飞尽晚苍苍，月照陂塘秋露凉。碧雾渐消光渐满，悠然一曲和沧浪。
春雨阴阴十日馀，苔封曲径掩精庐。泥深门外无车马，自向山斋理旧书。
重阳谁泛石湖船，秋水平吞万里天。翠管银笙空外沸，牙樯锦缆镜中牵。
西风着意吹乌帽，红叶如花落舞筵。痛饮狂歌非慢世，江山佳节自年年。
北望望君君复西，劳劳亭上草萋萋。凌霄鸟道星随剑，跃马盘江铁作蹄。
云雨来时巫峡梦，登临到处楚骚题。十年回首黔中路，肠断春风锦翅啼。
盈盈一碧海天宽，百折牂牁路不难。尘阁故交玄是草，班行犹羡鹭为官。
黄花酒泛霜林净，朱鹤琴横雪夜寒。多少疮痍待侧席，未应长啸问渔竿。
长门丝柳锁春晴，黯黯飞花对画屏。一自香风开绣户，坐听团扇起鞭声。
霄衣想见宫云烂，疏草争传海日明。辛苦万几惟补衮，伫看垂拱瑞河清。
紫霄阊阖向明开，诘旦遥瞻玉辇来。五色祥云浮翠盖，两阶仙仗拥蓬莱。
龙飞日月尧天丽，虎拜衣冠汉殿回。叨以书生朝圣主，治安还拟洛阳才。
客舍萧萧万木中，夜灯寥寂思何穷。少年同学将登相，并岁生人久作翁。
骥老未能消壮志，蓬飞不定怨秋风。凭谁为遣羁栖兴，独自悲歌倚剑雄。
幽情写寄一书笺，目送飞鸿度海烟。愁客旅怀时序晚，独身人怨夜幽偏。
秋声木落飘前砌，月影花移渐上帘。留滞此心伤远别，悠悠岐路隔长川。
清尊曾忆饯年光，别酒临岐各尽觞。棣萼几宵频入梦，竹林何处不相望。
春深江上蒲新绿，雨过湖边草自芳。楚水吴山千万里，八行谁为寄家乡。
卧向沧江岁又迁，暮寒风雪独萧然。自甘穷巷贫原宪，独对残书老郑虔。
万态时情双眼里，百年心事一灯前。艰难最怕逢今夕，不守庚申亦不眠。
荏苒惊看春又残，年光如水去潺潺。千丝弱柳牵难住，百转流莺唤不还。
坐惜落花犹有态，暗伤青鬓易成斑。明年记得芳菲节，行乐休教付等閒。
秋杪关河木叶疏，霜青水碧正来初。分明天外看蝌蚪，零乱烟中混鲁鱼。
边檄似传苏武札，聊城疑射仲连书。翩翩厉翼冲星汉，文现长空碍紫虚。
彩笔淩空写不休，分行连属思悠悠。若非边士传征苦，应是闺人寄别愁。
衔出寒芦横铁画，飞来新月凑银钩。人间竞学钟王体，真迹依稀更可求。
何事临池仿古踪，且看天上度雍雍。分题蓟北来千里，住笔衡阳第几峰。
势似风威欹复断，痕随天色淡而浓。奇书一种无人识，远寄深情不在封。
旧盟疏阔冷鸡坛，风雨清尊负四难。忙里寄书多草率，病中抛药赖轻安。
几宵梦去清江迥，五月愁深白雨寒。清寂一官甘守拙，逢人弹铗笑冯驩。
白简绯袍宠命新，南行一路见阳春。明时宪府清于水，只许梅花对玉人。
华发萧萧铁作冠，梅关此去路漫漫。凭将使者冰霜操，散作炎州九夏寒。
祖饯筵开潞水涯，送君南去旅程赊。松楸在望虽堪喜，鸿雁离群重可嗟。
数首新诗题别意，百杯春酒劝流霞。到家为报难兄好，凤沼承恩鬓未华。
我来古驿悬灯坐，谁与芳尊对酒歌。未许孤臣归岭海，且留双眼看岷峨。
英雄几曲少年子，富贵一场春梦婆。谩想平生弹不寐，茗杯时醒睡中魔。
罗浮春色自君来，万叠云山紫翠开。无限风光皆落手，袖中归去有蓬莱。
浮云残雨总潇然，留得羲皇太古天。明月满船湖上路，棹歌光霁杳无边。
君家清白远相传，裔出关西几百年。馀庆固从先世积，明时今喜后昆贤。
官联九寺声华重，诰赐双亲雨露偏。不独此身钟令美，会看簪绂更蝉联。
我爱西江老徵士，传家喜有百年书。才名重似连城璧，文采光如照乘珠。
洛社衣冠原自好，柴桑风致未应殊。山中著述人争诵，莫惜佳章远寄予。
十月蓂开应小春，东皇有意共生辰。千年胜约传青鸟，五色班衣舞玉麟。
紫禁近依云彩丽，金茎长挹露华新。宾筵拼却如泥去，为爱芳芬孟氏邻。
曾事探奇礼佛齐，振衣如黛列峰排。洞开一线通青汉，乳结千年滴翠崖。
风静磬声沉竹院，日移幡影落松阶。尘心快听观生语，欲泛津梁恐未涯。
树头风急澹烟晖，石竹萧萧涧草稀。清赏不来时又晚，满林黄叶趁鸦飞。
移家门向竹林中，小院时闻松柏风。来往每思同长老，见知真愧自儿童。
汪陂洵合称颜子，樗散何由比郑公。久欲净袪诗酒污，远师庞蕴了诸空。
春色鸣珂满旧京，一尊溪上薜萝情。尽娱山泽琴中散，谁许英雄酒步兵。
槛俯流澌通急溜，帘开疏雨过高城。同时几似操觚客，何但甘泉侍从名。
凌空峻阁傍云开，景色天然画里裁。倚槛凭高频纵目，端阳光霁接天台。
风入松林万树涛，松头鸣鹤起江皋。芳声独有庭槐共，谁羡庾梅与观桃。
石径盘旋接汉霄，白云流水隔虹桥。缑山跨凤吹笙侣，东去扶桑路不迢。
石磴盘旋步上台，浮云浅雨倏然开。三天日色临金阙，万叠山光映锦台。
归洞已看华表鹤，登仙曾折树中梅。五千道德从何觅，遥望关门紫气来。
嵯峨高洞是蓬莱，袖拂晴岚绝点埃。玄石七拳星斗现，青山四面画图开。
逍遥我亦缑山侣，丹鼎谁知葛令才。笑醉碧桃吹凤管，白云天畔倚楼台。
穹窿一窍与天通，瑞蔼祥光满洞中。忽听凤笙声彻处，五云缭绕驾回龙。
幽洞灵潭彻底汪，寒泉万丈透羚羊。云雷一动潭龙起，宇宙均沾雨泽长。
十里晴湖光接天，一竿渔钓任蹁跹。得鱼沽酒维舟晚，醉卧青山绿树边。
驱霓势欲尽寒潭，叠嶂联溪数树杉。倚槛云霞纷可掇，隔江铃铎战方酣。
百年艳骨依灯火，双笏忠魂护净蓝。我欲起将多宝定，辩才何处问同参。
太液新波出建章，辘轳声近想宫墙。残星拂树天桥净，隔岸啼莺禁御长。
紫气凝香开北极，苍龙乘日起东方。君王垂拱临朝蚤，银烛光中散鹭行。
鸡声东傍禁城隅，官舍青青系白驹。上苑花枝淹旧雨，御沟杨柳发前湖。
风光未判春多少，弦管难明恨有无。绿草渐高堤渐没，凭君推牖瞰鸥凫。
茅屋开门缘涧阿，屋前梅树石田多。孤村雪后花初见，正月湖南冻未和。
两寄陇头书未转，近来官阁兴如何。青霞日出天鸡早，错引游人入薜萝。
轻薄东风燕子斜，长安有客未还家。烧灯不是春山夜，对月虚怀旧馆花。
卧处小屏霞寂寞，梦中芳草蝶喧哗。天涯物候关情极，乘兴思浮碧海槎。
仙阁岧峣逼紫垣，兰台新赐出君恩。江光夜共青藜照，山翠晴当锦帙翻。
盛事未论三万轴，多书欲问五千言。碧山莫动焚鱼兴，紫诰黄麻宠正繁。
瀛洲别馆切清虚，诏赐绨缃出石渠。秘典自惊坟索上，祥光遥映壁奎余。
檐前鸟下疑翻字，草际萤来为照书。借问邺侯三万卷，何如今日沐恩殊。
圣明恩爱重遐方，暂遣儒绅出玉堂。庭树午阴思召伯，墙桃春色贺潘郎。
奎缠夜列天机宿，擢典寅钦御墨香。深想药笼无弃物，愿从东壁借容光。
天将吾道兆升平，小试牛刀莅武城。鳞羽亦知真宰意，草茅先识使君名。
康衢稚子谣风化，委巷顽夫舞月明。从此南游歌讼遍，庙堂丝竹被新声。
秋初一别又冬残，欲写家书意万端。最是白头千里外，时时梦到兆嘉山。
汝坟江汉古名邦，曾见周南化日长。麟趾驺虞浑忘却，谩誇萍实瑞昭王。
桥名萍实表南邦，谣语流传岁月长。书社不封千载恨，空将伯业望君王。
噪楼曾报黎囚喜，集棘应占太史祥。修竹寒梅无外事，若为群语对荒凉。
岁蛇忽作康成梦，赋鵩空馀贾谊才。从此耒阳溪上菊，风霜时节为谁开。
平泉金谷竞豪华，几度花时得在家。争似南园陈处士，晓看泉石暮烟霞。
磊磊襟怀楚楚仪，客来能酒更能棋。从今寂寞耆英会，不听山阳笛也悲。
少日东床誇坦腹，年馀四十竟浮沈。自惭不是奇男子，空负平生择婿心。
饮马桥南水亭好，寻常把酒对沧波。青青岸竹当檐长，白白江云落槛多。
东野有时曾射鸭，右军无日不观鹅。遂令黄篾楼中客，来和先生铁笛歌。
铁崖先生天下奇，雄文险句斗蛟螭。侏儒纷纷饱欲死，草玄亭上鬓如丝。
睢阳老人营丘徒，意匠妙绝绝代无。为留清气在天地，便就片纸开江湖。
长松落叶风细细，幽构萦萝倚江住。壁虎书鱼荡水光，老屋疏茅通雨气。
老人不归空北山，芳杜春风应厚颜。微官缚人万事拙，安得浮云相往还。
宦海黄尘迷白发，云壑风泉清入骨。思家看画方兀然，叫落西窗子规月。
少年未解百忧并，十载青缃浪得名。礼及趋庭曾有教，诗当陟圮总无声。
原鸰并断馀双鹄，柳絮飞残尚一莺。欲把新裁写幽恨，不堪痛定理平生。
三年四度过禅家，两见凋零两见花。今日画轓重驻此，绿阴弥望尽桑麻。
潭水澄澄清且沚，心源不动湛如水。一波才动万波随，观象吾今悟至理。
朱楼十二倚金昌，地近西施响屟廊。落雁容看吴苑绝，堆鸦髻作汉宫妆。
斗棋声出红蕉树，按拍尘飞紫杏梁。惆怅牡丹花下别，春衫犹带雨痕香。
中原云扰咽胡笳，江左偷安水一涯。白版君王居社稷，乌衣子弟擅豪华。
铜驼已卧千年棘，梁燕应归百姓家。独有华林旧宫苑，夕阳春草尚鸣蛙。
古寺门当雉堞横，老僧犹指是台城。寒云夜傍缭垣宿，野草春从辇路生。
往事尚留残碣字，流年虚送暮钟声。可怜张绪当年柳，万缕烟姿画不成。
裘马交游半五陵，归来贫与病相仍。谁怜径路无媒客，不赴公车有道征。
日落枫江垂钓艇，岁寒茅屋读书声。回看鼎俎皆朝士，独羡鸿飞此避矰。
入林消受片池风，并坐秋阴话未穷。黄堕病梨霜露下，红稀捻柿夕阳中。
会心客近窥鱼鸟，顾影人间数雁鸿。二仲偶来棋一局，垆香铛茗不曾空。
翠微深处翠微宫，避暑当年说太宗。吊古不须增感慨，凭高聊复得从容。
千章古木苍烟合，数尺残碑碧藓封。独喜满前吟兴好，参天万朵玉芙蓉。
安南上将喜来归，路入双溪暑气微。忧国半生心独苦，筹边三载盗应移。
暂分外省纡华选，合向中朝侍衮衣。一道奎光照苍括，深山穷谷被馀辉。
朱门画戟卫严居，瓯越民安绝吏渔。身佩龙泉三尺剑，家传豹略一编书。
且须部列平沙幕，未许闲乘下泽车。白发小儒瞻望久，自怜尔雅注虫鱼。
贵游谁解厌繁华，独傍烟林数暮鸦。二顷松篁非负郭，一船书画便浮家。
妻陪晚食亲烧笋，客救朝酲代泼茶。自是幽怀清比玉，闲情一赋不为瑕。
梅雨三日溪水深，一舸来访见幽心。洗杯行酒月在地，开户读书风满林。
子才可陈贾谊策，我醉但鼓陶潜琴。空山茅屋少供给，持此以报双南金。
风磴逶迤到此亭，掀髯长啸骇山灵。渐离故宅林枫暗，郭隗荒台野蔓青。
白水一泓云作液，杂花三月锦为屏。醉来不话兴亡事，欲觅青鸾跨杳冥。
菡萏香浮荔火齐，故人遥在二禺西。春来虚有相过喜，时倚蓬门听马蹄。
犹忆寒江寄旅眠，消愁曾仗酒如泉。不知峡上程多少，一水盈盈十二年。
尊壶左右鼎当中，上有灯屏出祖翁。政爱千缸光映月，更闻双管韵乘风。
一时文字饮方洽，四世姻亲讲未穷。忽报山人折梅至，风雩还忆二泉东。
冯岭秋高锁白云，四山晴树挂清氛。花开五色多奇品，不植名园便莫闻。
名园占领艳阳多，未以沉冥废啸歌。坐竹兴仍修褉后，看花愁奈送春何。
窗前散绮摇书带，台畔凝香乱钵罗。莫向花丛问姚魏，年来蝶梦不曾过。
还妾当年不计赀，一商阴德世难之。状元已报神人送，邻里来谈梦兆奇。
定数难移岂信然，但修人事可回天。窦郎梦得先灵告，三纪延年五桂传。
鼓柁秋飙江上寒，东归何处不盘桓。二泉玉甃行堪汲，三泖银涛去自看。
白练已书留旧馆，青梅曾弄忆长干。风流岂在南朝后，人识儒林子夏冠。
谁将清角月中吹，格调分明出塞回。莫遣胡儿闻此曲，翻嫌汉将不穷追。
割生献馘古来无，解道功成万骨枯。白草黄沙风雨夜，冤魂多少觅头颅。
当年海上扬尘日，独有将军剑戟驰。刁斗只令诸校集，羽书不使侍臣知。
时将落叶供书草，自遣飞花入酒卮。勋业定知长剑在，徒嗟李广未逢时。
风雨摇秋湿不开，纷林残叶逐人来。寒云作阵江关暝，粉堞遥传鼓角哀。
直北朱旗真下泪，淮阴冰色未登台。玉堂金阁双龙管，乱落梅花正举杯。
飒飒西风日夜吹，将军出塞又空回。不知白骨堆沙岸，犹自红妆送酒杯。
诸葛已无筹笔驿，李陵偏筑望乡台。悲歌莫厌伤心曲，不是忠臣定不哀。
十年辛苦在京华，梦里何时不见家。一到若耶溪畔月，始知杨柳隔天涯。
携尊相送粤江头，短笛谁家动别愁。海上流光牵锦缆，斗间文气划纯钩。
故人鸡黍花城日，异国风烟桂水秋。此去胜游知不少，九疑七泽接西瓯。
粤城秋日转觚棱，与客登台感废兴。孤鸟迥随云影没，野花寒带露华凝。
楼船有路天低海，剑玺无踪谷变陵。留得当年歌舞地，断猿清夜啸烟藤。
百年天地静风尘，吊古临觞莫怆神。鸟雀似闻弦管夜，云霞犹见绮罗春。
湟关北去元通汉，肄水南来不向秦。绝胜楚台暮摇落，白蘋空对独醒人。
晨星晱晱残月低，众禽尚睡鸦未啼。树头春鸟独何事，饶舌能令听者迷。
间关宛转百般巧，乍听仍续声不了。鹦鹉能言岂及繁，鸧鹒有韵无如巧。
飞来屋角自在鸣，向人媚语殊多情。楚国祸缘靳尚产，秦王心与张仪倾。
欲诉化工除此禽，此禽得时谗变音。谮愬不行主明哲，尧庭舜陛鸾凤吟。
五月瞿塘无客过，黄陵庙前春水多。但使黄金随处有，任他湖海足风波。
秋日高城大道边，黄花无处不金钱。撩钿惹鬓无他事，只助青楼镜裹妍。
弄玉吹箫在凤楼，凤鬟度曲亦悠悠。略攒秋月双蛾晓，直遏行云一雁秋。
吴王宫前春水平，灞陵桥上柳色青。江水不流离恨去，杨花长送远人行。
湖上鸳鸯飞一双，人生最苦去他乡。郎舟撞入荷花里，引蔓牵丝恨更长。
水面风来浪簇花，山头月出树惊鸦。叶凋尚有归根日，郎去如何不忆家。
十五盈盈学解愁，珠帘不卷倚箜篌。多情明月无情水，夜夜青溪映酒楼。
窈窕仙姿胜藐姑，彭郎故是子南夫。鲛人为织同心带，凤使亲传五色书。
曾共湘妃游洛浦，不随河鼓上天衢。祠庭此日瞻环佩，千丈风波镇小姑。
藩翰由来重武臣，如公才器更无伦。喜闻拜命加新秩，行见推恩及远民。
充国筹边先蓄积，仲升抚士务宽仁。弯弧挟槊真馀事，好立奇勋继古人。
太原别驾姜文博，底事平生酷好书。万里关山频致简，五更风雪独巾车。
乌皮几当千金璧，白练裙轻百斛珠。凡笔愧非王内史，徒劳注想欲何如。
璧雍襟佩玉京尘，徒步从游独我亲。红烛飐风诗草定，紫毫飞雨墨花新。
梵王宫里松阴夜，郭隗台前草色春。翘首东吴望西晋，六千里外各伤神。
十里兼军走重营，弓刀中夜向灯鸣。云横杀气山围合，舰涌惊涛水阵成。
取势昆仑知不战，先人呼吸已无兵。风云帐下占成算，俎豆军前慰老生。
严更柝静不闻喧，火队星车次第奔。杨柳无根莺并宿，梅花欲落蝶双翻。
楼船飞鹢行平陆，卉服驯师舞戟门。熢燧时平无用处，化为银烛照金尊。
玉京琳殿海东湄，上客琴尊得共移。仙隐已经羊化后，吏情休叹凤衰时。
池空半落流云影，松古偏馀积雪枝。应是丹台曾籍记，喜于莲社结幽期。
仙翁长炼九华丹，时有龙来问大还。曾捧灵符归海上，故将霖雨洒人间。
紫箫吹月鸾双舞，白氅披云鹤共闲。兰圃未滋春向暮，早须一噀破天悭。
南山闭户绝风尘，旧业依依少四邻。秋草望中曾独往，野鸥闲里最相亲。
荆门西望迷归客，湘水东流怨逐臣。荣辱升沉只如此，更将心事问何人。
紫英亭前露欲香，习家池上夜偏长。醉来见月知何处，还道清光是故乡。
昔年曾记秦川客，云树参差去欲迷。日暮孤舟行不尽，鹧鸪啼过渭城西。
南望涵江无尽期，萧条还解忆荆扉。相思岂道音书少，祇为春来雁北飞。
女螺江上送征桡，祖帐新凉酒易消。泽国雁来芳草歇，海天人去碧波遥。
寒山古道迷枫叶，落日愁心断柳条。圣代只今缝掖贵，行看紫凤上丹霄。
绿杨闭户是谁家，半出红楼映断霞。无赖流莺啼尽日，晚晴门巷落花多。
水满南塘生白烟，小桃花发竹林边。自怜病客无闲绪，一度伤春似去年。
人间万事不如意，得失悠悠看塞翁。好月楼台还有病，落花时节每多风。
倘来轩冕虚无里，过去英雄寂寞中。五十之年何所有，一声长啸望遥空。
龙泉鸣吼匣中悲，十月西风两鬓丝。黄叶满山秋寺废，白沙连渚小桥危。
孤帆过后千峰夕，匹马行时百草衰。牢落故居空入梦，乱藤疏竹有茅茨。
西街曲巷尹家庄，每到寻常把酒觞。全盛旧时如梦寐，乱离今日更凄凉。
短衣关塞风霜苦，匹马秦京道路长。往事悠悠问无处，送君安得不沾裳。
江东客里逢立春，节物风光愁杀人。盘中生菜不可食，门前柳条还欲颦。
悠悠西塞独身远，杳杳南国多兵尘。中兴宗社大臣在，怅望涕泪沾衣巾。
此身那复计西东，到处悠悠逐转蓬。同舍故人流落后，异乡新岁乱离中。
归鸿影度千峰雪，残角声飞五夜风。惆怅水云关外路，渐看芳草思无穷。
瑶弦纤缕合欢床，暖压红钱小洞房。梦觉秦楼分翡翠，日沉湘浦断鸳鸯。
妆钿宝月明珠缀，腰带盘云瑞锦囊。十二斜行金雁柱，碧沙如雾掩秋香。
清溪雨后起微波，杨柳阴阴水岸斜。南陌一樽须尽醉，东风三月已无多。
离程处处王孙草，门巷家家枳壳花。流落天涯为客久，不堪中夜听吴歌。
雾閤深深客到稀，闲花绣满碧苔衣。几回奏罢瑶台简，控得金虬月下归。
酒船一棹镜湖波，云掩稽峰半薜萝。休道谪仙今独少，山林狂客也无多。
道上春风吹客衣，亭前碧草澹春晖。凭高忽若瞻云起，倚杖空怀负米归。
水落江寒冰未解，土暄林茂笋初肥。吾生最亦思亲苦，飘泊深惭与愿违。
飞宇压城何处州，鹧鸪声里翠岚收。云连谢尚游谈渚，月满坡翁得句楼。
天近每瞻文气在，夜深如傍酒星游。豪华满地消磨易，赖有青山惬醉眸。
竹杖逶迤蹑紫霞，羊肠山径莽横斜。林深更隐彭城馆，寺古犹传谢尚家。
阴洞闭云飞石燕，寒藤悬树堕风花。周颙去后移文在，此地何人领物华。
兀坐新秋思不禁，客无同调夜阴阴。此行恨不偕余往，今夕还多忆子心。
天涯明月遥相对，眼底秋花不共簪。欲慰远怀无别望，南楼早晚听鸿音。
玉节朱衣作镇年，金函紫诰荷恩偏。江明组练风烟净，阙演丝纶日月悬。
文武万邦归宪式，燕贻三世见承传。牙旗开府新除近，雨露重看下九天。
频年普庆国恩纡，再世疏荣品服殊。赤手向烦支半壁，苦心新得奠三吴。
鲸波大海全消浸，麟阁中朝好画图。欲拟清风腾巷颂，野人何以贲吁谟。
十里垂杨督亢亭，爱君诗句破沉冥。能从函谷占真气，愧似金门隐岁星。
含景未酬腰下剑，阴符新解箧中经。荒斋细雨愁沾湿，谁遣青丝绾玉瓶。
天高野旷瘴烟收，风急霜繁落木秋。箐道千盘临戍堡，山城百雉入边州。
诸蕃乐岁休戎马，孤馆频年望斗牛。夜半角声吹激烈，纷纷凉月照人愁。
濛濛细雨湿荷花，宿贾来迟不饮茶。细袖频翻云髻乱，尊前一曲是琵琶。
旗亭路绕绿杨边，酒熟长招贾客船。日晚登楼望江上，帆樯次第到门前。
积土山头偶一过，薰风生处绿阴多。尘中忽见湘南景，欲解朝衣挂薜萝。
晓出西城又向西，人家尽处有招提。绿阴不隔红尘路，时见行人驻马蹄。
蒸衡江上忆联舟，多少风涛入壮游。直到新河始分手，几宵清话浣离忧。
病馀长与俗多违，策杖频来扣竹扉。行过空林僧不见，庭前惟有白云飞。
古槐阴下坐移时，天外凉生一叶知。谁遣林塘有丝竹，残蝉刚抱最高枝。
去年精力减前年，情到今年倍飒然。人世能为几时客，篝灯犹自理遗编。
寒恋衾裯梦未成，呼童推户看阴晴。一庭风露清如洗，月过松梢夜四更。
湘罗碧绕二妃祠，双冢峨峨傍水湄。姻旧平生情不浅，何时为草丽牲碑。
夜读灵文晓弄潮，齐眉白发未飘萧。古心映物存三代，佳致移居爱六朝。
世望门高东海表，国材梓象北山桥。长春酒进还难老，蓬岛仙人近可招。
三年不到娱溪上，千里相逢沧海间。入寺杯盘留夜月，出城车马动秋山。
松阴密傍星河转，鹤影低随灯火还。野客明时甘老去，劝君青鬓莫投閒。
玉堂清范似金堂，姜女班随谌母行。秀出羽毛丹是穴，阅来陵谷郁为岗。
九如介寿歌松柏，六帙冰心照雪霜。不待潘舆驰凤阙，朱阳原说白云乡。
七尺魁梧报主身，丁年曾许靖边尘。数奇李广侯何暮，才美陈平食不贫。
射虎东吴传气概，刺船南国羡丰神。沧江白发聊为乐，恐有非熊起钓纶。
飞烟满目尽如云，淡扫浓妆总十分。拘管春风方共处，牵连客意复离群。
倾盖持携却甚真，莫嫌多事转相嗔。纵留此地应谁主，五夜微芳独懊春。
拥褐青山岁月赊，讵知城阙隐仙家。千年珠树归黄鹤，一径桃花落紫霞。
龙虎尚传茅氏诀，乾坤惟有羡门砂。踟躇白首玄心在，拟泛银河八月槎。
何人过我钓鱼亭，四十馀年故旧情。羡子一章豺虎息，明时几度凤凰鸣。
寸心烨烨昭千古，万目明明看此行。多少疲癃望苏息，莫因声利负平生。
白云堆里得安身，名利无干远世尘。静把简编窥往哲，每将菽水奉慈亲。
江山秀丽诗怀壮，窗户清幽瑟调新。幸有此般閒快乐，任他人醉五陵春。
谢病归来已十霜，閒中养就野夫狂。每寻瑶草和成药，自剪青荷制作裳。
几曲枯桐秋月白，一竿修竹暮烟苍。镜湖原是吾家水，还拟扁舟泛渺茫。
仙崖老桂凛风霜，嫩柳夭桃敢放狂。十载长怀人似玉，几时再与子同裳。
青山遁迹心常泰，黄阁忧时鬓易苍。日迈月征随所遇，肯教大道草茫茫。
行藏自昔贵因时，莫使傍人更起疑。玄圣春秋非我事，先天图画是心期。
放言不论人长短，考古惟求道盛衰。幸有箪瓢能免死，何妨随分老耘耔。
钓台高处小茅堂，退士登临岁月长。假寐不为黄阁梦，无营还笑白云忙。
清风明月何须买，绿水青山自可常。三十年来无外事，此心赢得不炎凉。
五十年来早退休，三边贤达子为头。题诗每上春山寺，载酒频登夜月楼。
钓艇有时江上泛，兵书尽日箧中收。常怜李广非知命，抵死何曾到列侯。
一片芙蓉绣玉鞍，千秋人指紫骝看。是谁策拥天衢上，冀野群空万骥寒。
鸡山形胜郁崔嵬，金距何年此地来。啼彻江南千嶂晓，羽仪犹自振云隈。
海上扶舆淑气融，笔峰晴削倚层空。彩烟时拂彤云里，黼黻裁成总化工。
衣冠祖帐袂初分，家近名山最羡君。仙路几人寻大洞，神楼何处上飞云。
燉煌烟策清秋过，于阗霜钟半夜闻。小隐明年应待我，赤霄双起凤凰群。
仙子幽寻胜地游，独探灵岫事玄修。餐馀碧涧蒲仍在，炼就丹砂井尚留。
飞舄久随黄鹤去，奇踪长共白云浮。徘徊岩下琪花笑，便欲乘风跨十洲。
荏苒同云四望赊，纷纷飞絮遍天涯。迎风夜拂江楼月，匝地寒深水国葭。
散步谩移东郭履，怀人遥放剡溪槎。最怜元宝多幽兴，爱客频堆满径花。
秋风五马向宜阳，对酒其如别思长。挂席谩移梧浦月，褰帷犹拂柏台霜。
万家竹骑喧龙水，千里心旌逐雁行。知尔旧游今出牧，满城桃李映甘棠。
僻巷传呼使节来，太微光自映三台。清风细引疏帘竹，紫气晴氲曲径梅。
感慨停骖犹问俗，登临舒啸且衔杯。深宵莫惜频相劝，骢马明将发粤台。
乘兴翩翩上翠楼，乾坤随处可凝眸。地平叠巘当轩出，水引长河带郭流。
万树云霞浮足下，九霄星斗挂檐头。凭高觅得南薰趣，散作宾阳五月秋。
楼阁岧峣倚洞天，烟光流紫拥檐前。凭高谩觅升真路，荏苒云间有鹤翩。
虚堂暇沐野尘空，景色风光俨画中。一自星辰回郑履，依然佳胜与人同。
泉涌珊瑚浸碧池，葛洪丹炼已多时。几回清浅今犹在，酌水何如忆隐之。
大雅遥从海上鸣，一时南国重连城。请看彩笔留题处，长共山光薄太清。
荒丘一望已凄凉，况复西山古战场。日暗群鸦啼落木，烟深饥雀噪斜阳。
祀崇孤社天恩重，鬼到幽坛夜气长。寄语宁侯卜氏子，莫多违慢侮城隍。
老僧住处一园蕉，古刹曾经劫火烧。石上坐残霜满衲，开门月堕九江潮。
漫笑嵇康七不堪，还怜太史滞周南。人归沅水滋兰蕙，天接西江入蔚蓝。
脉望化时空二酉，绵蛮啼处挟双柑。典型幸及徵文献，涩体何心学筱骖。
营开一望四郊空，阵破长驱疾雨风。明月汉关雄嶪嶪，暮云秋碛远濛濛。
旌摇重雪朝穿甲，指堕寒冰夜挽弓。征戍每年穷塞北，惊心客处绝飞鸿。
偶入红尘忆去年，逢君如饮惠山泉。洞箫行酒庭无暑，广袖淩风客欲仙。
别后谁持霜下蟹，愁来独听夕阴蝉。交游海内论知己，巫峡秋深隔楚天。
零落中涓泣道傍，侯门曾识杜韦娘。玳筵洒露邀词客，羯鼓飞尘脱舞裳。
湘竹泪凝虞庙暗，巫云梦断楚台荒。邯郸羞比才人嫁，愁倚西风寄八行。
二毛秋入竹皮冠，病起私怜束带宽。策杖独过文杏馆，持盐还醉水晶盘。
松摇山月侵孤幌，鹤舞庭烟起曲栏。苛礼岂为吾辈设，清言直到夜将残。
江天露下忆清都，浊世飘零酒一壶。心似暮花逢处谢，影同秋月入宵孤。
云林鹤警三洲枕，石室龙耕九节蒲。风佩珊珊从此去，铁桥高揖列仙儒。
庞眉松下诵黄庭，座有新锄白茯苓。每步斗罡曾验诀，但称甲子不知龄。
正容少倦时危坐，法语无多待细听。爱客见留今夕永，石坛高树隐疏星。
山家浊醪不踰斗，儿童争起为宾寿。侄也走前欲致辞，问之阿舅开筵久。
此月二日五十期，视昔薛君命更奇。辟恶仙家早成药，长命人家竞续丝。
门前山色半无有，盈盈新塘才数亩。对饮荷枝自带香，笑爱榴花堪侑酒。
知尔渭阳动所思，为尔停杯书此词。半生已得林泉乐，劝客休令歌舞迟。
华堂早擅金银气，画里楼台得似君。曲径花深常带雨，方塘水暖每生云。
潭龙吼自书声起，海鹤惊从瑟韵闻。旦夕上林分夜色，只留紫翠锁氤氲。
彭君孝友闻闾里，困辱诛求已半生。挥笔自怜鹅可换，援琴长作凤来鸣。
池边亭馆邀人坐，郭外桑麻仰子耕。祗为家贫亲独老，不将文彩谒承明。
山人久已秘干将，感遇幡然出朔方。国士从来多意气，世人难与论行藏。
天边白雁来何邈，篱外黄花晚并芳。览胜可谁同雅咏，一尊聊且对重阳。
暮秋风露菊初黄，夜冷侵帏解薄裳。雨气著帘林暝早，树声接市濑喧长。
囊书随分穷糟粕，尘事关心付秕糠。安得委身蝉蜕等，白云黄鹄与翱翔。
榆晚高堂续构成，独桥双涧步秋清。牵篱野蔓残花影，绕户林塘过雨声。
种术圃通黄叶路，采芝人老白云扃。诛茅拟傍朋山主，且遂茅茨话拾荆。
寥落文衿叹二髦，倚空灏气渺秋毫。树云分暝侵残帙，江雨添凉入弊袍。
新沐尚应惭贡禹，故书犹拟寄山涛。无端岁月催疏鬓，笑指芦花试小舠。
早岁香名禁籍收，腰横博带气横秋。平反有誉传中外，谪宦无惭任去留。
鸾凤终非鹰隼类，江湖须抱庙堂忧。朝天此去沾恩宠，肯使潮阳困白头。
冷落湖头白鸟期，青莲艇子去迟迟。柳应拂水今几尺，杏已开花可满枝。
病起故人谁载酒，春来何处最宜诗。欲知雨后千山色，总似张郎新画眉。
春欲分时寒更深，阑风伏雨昼阴阴。不通燕子重帘闭，憔悴花枝病酒心。
曲薄斜扉带远林，鹁鸩啼彻昼阴阴。雨催春色二分过，水长桃花十尺深。
江上片帆斜日影，天涯芳草踏青心。料君闭户焚香处，道性知来为听琴。
寥落芳时卧病情，闭门草色唤愁生。莺花春老青山雨，鼓角风高铁瓮城。
剑气却从何处吐，鸡声偏向梦中惊。西台御史能无意，想见临觞醉不成。
避俗年来聊避喧，移家犹未问桃源。雨晴门巷皆山色，花落春衣半酒痕。
身在江湖谁是客，心空梦幻已忘言。游丝柳絮偏无赖，遍逐东风去绕村。
树底柴门不浪开，松钗竹粉半青苔。绿分田水新栽稻，黄入园林已熟梅。
小艇送僧笼鹤去，片云载雨过湖来。夕阳山好诗难就，夜合花前费讨裁。
山萤一点拂衣流，茉莉花开香暗浮。河汉影斜初过雨，井桐凉堕已迎秋。
玉笙小院当年月，纨扇长门昨夜愁。惆怅瑶芳易凋谢，美人何处独登楼。
香台閒夜诵经声，偶遇山僧问姓名。灯剪松窗留客话，月明萝径少人行。
茗瓯饮罢心尘净，石榻眠来梦寐清。他日远公容入社，还从此处学无生。
石磴悬崖苦竹根，春风为爱长儿孙。琅玕百尺淩空上，归赋南山尽主恩。
旂常屈指古名臣，母在难酬报国身。从此邱樊酣住世，知君何意借垂纶。
一经万里著金门，归拥朱衣尚泪痕。愿祝千龄衔舜日，徵书将母起輶轩。
前贤谱里定盘针，我母觞馀更问心。但念慈乌须返哺，不知八表已为霖。
裂石穿云歇又闻，铁龙高响入层云。临池不用徵丝竹，吹散匡庐万叠氛。
百年老树倚柴门，樵径苍苍野色新。醉向溪头卧明月，叶声风细夜还闻。
空林醉卧不知秋，手采芙蓉下小舟。明月满天凉似水，闲吹短笛过沧洲。
一径湖心通翠微，入山先自着山衣。绕篱野豆花争放，背日岩枝叶半稀。
渔散空洲秋水在，烟横高岫夕禽归。闲居最得无能味，白石苍苍是钓矶。
山馆幽扉生曙光，晓风残月共苍苍。角巾自揽烟霞色，空径时飘兰蕙香。
日射女垣啼宿鸟，露翻桐叶下秋冈。三山极目青于指，一片闲云似水凉。
乳莺初啭柳初柔，花雾林香一倚楼。风外游丝连蛱蝶，苑中芳树近帘钩。
天青晚岫依屏列，水绿春江学字流。疏懒不堪连日醉，窗间残局客来收。
湖上晴烟积雪春，柳条湖水接芳新。林莺恰恰稀逢侣，岸日晖晖低向人。
汀芷渚兰暄自碧，浴凫飞鹭晚相亲。弄移白日思渔舸，啸倚青云愧此身。
甲科人物比兼金，七步才华出士林。棣萼春辉南服近，萱花晚翠北堂深。
承欢漫和安仁赋，兴化仍弹子贱琴。珍重姻家新托契，隔江洗耳听佳音。
小石桥西旧草堂，故人停驾速壶觞。相从未觉当时乐，已别方知此会良。
泼眼生红榴万点，染衣浓绿柳千行。旧时游处今为客，怪得尊前语话长。
离亭落日照秋杯，愁共寒花各暂开。别去几时还再见，交游如子实多才。
洞庭木叶秋仍下，巴峡猿声今正哀。鸿雁南飞还北上，可能无意寄书回。
风动微绡落五云，花生吴律扫千军。天涵华岳双峰碧，潮逆长河九派分。
江令梦醒文思迥，张颠醉后姓名闻。寥寥末世苏黄体，满架珊瑚且赠君。
几年欲放濂溪棹，今见舂陵故里人。冉冉浦莲应自好，青青窗草几回新。
图书待尔传无极，风月于吾觉有神。此去得师应自别，酒中且赠一丸春。
药炉烟暝膈生痰，怪是新春百不堪。乐事惜从多病误，老怀喜与旧人谈。
临床细酌更延五，系岸孤舟日转三。雪里梅花殊未发，此情亦似为君含。
奕奕高轩结搆成，种松养鹤遂閒情。翠涛翻处鸣逾远，金粉飞时步觉轻。
衣湿长防清露滴，枝蟠不怕旧巢倾。葳蕤五粒真堪啖，相与长年已订盟。
宫树飞霜谢玉珂，秋怀应属许浑多。寒城自映秦淮月，游女新传子夜歌。
别后风烟劳怅望，岁残消息定如何。官忙为问王司马，能放晨衙几度过。
八月驱车入旧京，戍尘千里暗江云。承平日久方多事，交旧星稀苦忆君。
洛下秋风应已至，江东暮雨不堪闻。一时幽意何人会，灯火微吟对许浑。
采葑何必首阳东，翠叶葳蕤在眼中。倾国可堪誇绝艳，灌园端合想连筒。
迟徊公馆应无事，洗涤膏粱信有功。老我不能忘此味，几回题品学涪翁。
绿树青山带晚霞，树间处处有人家。孤舟最爱沧浪客，得共眠鸥占浅沙。
杨柳妖饶湖水满，芙蓉初发茎犹短。小娃打桨并船归，惊起鸳鸯相背飞。
念余昔日共谈经，愧尔词林早立名。摛藻远追唐大历，拜官今出汉承明。
春移潞水仙帆杳，秋到芹宫绛帐横。闻说岑溪山万顷，碧梧应有凤凰鸣。
竹屋斜开临市墟，桃花背指野人居。东风榆柳歌梵宇，子部郎官拥使车。
滩高水急吼素秋，雷风动地舟人愁。东去潮阳沧海接，应看此水作平流。
山人住在潼关西，江湖角巾情自怡。屋后紫芝长一尺，无数东风不受吹。
云阳山下白云垂，雁塞天边赤雁飞。目断岭南天万里，春深梦着老莱衣。
畿辰昔倾天上露，交降昨洗粤中尘。平生心事可人语，霄梦分明摧石麟。
髯翁家住东海头，胸次直欲凌高秋。陈编往牒竞探摘，新词吐出锵琳璆。
迩来踪迹更奇绝，踞石中宵玩明月。银丸滉漾青琉璃，空濛万象俱涵澈。
招呼浮丘揖任公，下上八极神游中。丹霞山人忽相遇，片纸点染何昭融。
手持视我我心醉，棹入濠湖竟无睡。超然起望海天高，捲尽纤云月初霁。
一杯初把望亭前，万里神交二十年。曾记南塘松与石，眼中今始见高坚。
幽居端不负斯堂，看剑衔杯引兴长。旧业传家帷尚灺，华文照世箧先光。
图书以外他无物，庭户之间别有香。便拟卜邻傍此地，偏因丘壑性难忘。
曾向昭容于内传，绿绨亲押圣人前。三千里路秦宫月，和雪和烟到楚天。
盘中犹折半宫花，刻凤攒龙自内家。不是国师争袖得，也应坠破紫袈裟。
明月清风不用求，乐天知命亦何忧。董生已破江都梦，穆子空怀醴酒愁。
秋气入帘残暑尽，晚山当座白云留。缄书何日逢知己，寂寞心随造化游。
千里神交感至情，远持书币到襄城。岘碑老泪今谁堕，汉水真源拟共评。
潦倒几回尝世味，疏慵深恐负诗盟。梅花香浸罗浮梦，已对澄潭一镜平。
城阙风烟马首东，一樽今夕偶能同。冲泥未怯银鞍险，照夜翻怜蜡炬红。
遂有亲朋连海宇，还将意气薄云空。天涯忽漫匆匆别，莫遣音书滞便鸿。
张公岭头无片云，千奇万怪此间分。丹青傥可形容处，丘壑胸中也仗君。
风风雨雨未开晴，忧病忧田白发生。闻道西园尤作恶，小僮欢喜拾残樱。
将军晓起拂征鞍，满道榕阴夹荔丹。金甲早销春事足，朱旗曾闪斗光寒。
轻裘缓带归田乐，急雨颠风行路难。只恐九重思颇牧，青山未许梦魂安。
久欲逃名未得逃，方将踪迹寄亭皋。缘林诘曲宁嫌远，有杖支持不厌劳。
薄雾盈畴封径窄，清风随步陟山高。武夷九曲尤堪玩，细咏遗歌散郁陶。
南湖烟树远依依，百尺栏干倚落晖。铁笛一声人不见，茫茫秋水片帆归。
风摇芦苇碧毵毵，寒影高低扫暮岚。最是月明秋夜永，数声先我到江南。
扫壁题诗记我曾，恍惊春去又重登。云迷生客山藏寺，雨妒明农水拍塍。
白氎巾轻閒欲试，乌皮几隐懒堪凭。一樽是处成幽赏，谩说瑶台十二层。
凉飙何处透重袍，翁与山灵两共高。老去不妨耽径菊，客来时或荐溪毛。
清风尚友严陵濑，长日惟吟屈子骚。门外红尘深几许，先生醉卧乐陶陶。
叠嶂重林路转纡，天然胜槩壮蓬壶。珠帘高捲滩声迥，石户长扃月色孤。
梦蝶客醒香满篆，化龙鱼去藻弥湖。何当乞取刀圭赐，销此忧时第一迂。
如舟亭构俯空壕，啸咏端无负水曹。山色随阳排闼蚤，波光浮月上帘高。
尽教鱼鸟欣相托，何但宾朋识所遭。谩把西湖轻较量，主人襟度渺云涛。
嫩柳微波夹路明，一亭容与课深耕。閒中隐几有馀地，醉里凭栏无限情。
花气暖催春日转，山光遥带暮云平。鍪弧本是承传物，其奈林泉宿共盟。
高皇曾此驻龙旌，一掬灵湫遂有名。云绕重岩朝作阵，风生古柏夜传声。
为霖已副当时望，报祀长悬后代情。圣德不刊神力护，万方何幸际升平。
共知经术重西京，裘马翩翩此日行。正际分符临赤县，暂劳飞舄为苍生。
碧桃匝洞春将遍，白璧连城夙有名。君到楚天明月夜，瑶琴挥对玉壶清。
閒居蚤已谢嚣烦，洛涘风流今尚存。卧向白云收夕霭，起临沧海挹朝暾。
侍游客有从鸠杖，偕隐人堪并鹿门。最是庭阶饶喜气，兰芽葱茜映芳尊。
寺枕荒原白日阴，閒阶停骑一登临。千艘不断河流急，百雉平连野树深。
拟向炉烟销世虑，却缘风物助羁吟。浮云西北凭栏暮，望断长安思不禁。
漳水仙祠返照通，萧萧松桂洒天风。不须更授卢生枕，十载驰驱是梦中。
华寝沉沉夜不阑，凤箫吹彻烛花残。可怜织女欢无极，谁遣嫦娥闭广寒。
晓日初临紫翠重，奇峰万朵削芙蓉。浮云半在藤萝上，玄晏先生一亩宫。
寻仙道人江海彦，三岛十洲浑走遍。归来自觉术有神，隔牖能将色丝辨。
酒酣耳热逞谈锋，对人信口分猪龙。双瞳炯炯敌秋月，世间安用窥青铜。
翠羽声沈月向昏，纸窗幽梦锁香魂。虬身染雾鳞犹湿，獭髓涂霜玉未温。
忍冻欲偿诗客债，先春应识化工恩。深山自笑无人问，寂寂疏篱半掩门。
临风脉脉度寒朝，谁与花神破寂寥。碧藓封香春尚浅，沧池浸影雪初消。
枝藏病鹤如怜瘦，瓣落深宫欲斗娇。遥想西湖明月夜，几人携酒踏溪桥。
英英一朵伴朝晖，挂影扶桑鹤未归。秋水虚明初擘絮，春风淡荡不成衣。
长疑青帝开帘幕，每与幽人护钓矶。只恐从龙行雨去，故山清梦亦应稀。
几度长吟复短吁，食牛汗血总成虚。招魂夜拂新封土，阁泪时翻旧读书。
天地有愁谁似我，海门无色月沈珠。儿今何地为才鬼，却怪秋来入梦疏。
肩舆冲晓作山游，黄叶迎风面面秋。过眼飞云应我笑，隔林啼鸟向人留。
石阶竹迸苔痕破，玉井龙归雨气收。谩简禹书寻往迹，茫茫何处是江流。
谁云度岭即炎方，十月山桥满屐霜。蕉亸故衣羞恋绿，菊留残朵欲飞黄。
鹧鸪有意怜行客，茅屋无烟锁夕阳。此日观风增感慨，马蹄随处有荒凉。
山馆题诗已十年，重来风景更凄然。黄蒿满地秋无主，白水迷村冷浸烟。
烽火四郊频送警，江湖一念独相牵。翻思献纳当时旷，策马斜曛愧负暄。
十载长安梦始醒，武城弦诵沸新声。文章谩入宗工眼，案牍何辞俗吏名。
杨柳着霜金缕脆，木绵烘日粉云轻。故园谩有心如火，未了平生报国情。
懒将尘事溷幽怀，绕屋琅玕手自栽。碎影点窗秋月满，清声入座午风来。
门深惟许王猷造，径僻曾看蒋诩开。转眼碧梢抽紫实，傍云须筑凤凰台。
山河形胜今犹在，宫阙趋跄事已非。冀野风生双虎斗，咸阳火起一龙飞。
伤心何忍闻黄诏，稽首无缘见衮衣。击石独怀千古恨，仰天血泪不胜挥。
三载分符奏九重，官曹旧属大司农。政和海上来神雀，名起云间识士龙。
大楚雄风移七泽，全闽膏雨遍千峰。悬知早晚徵黄诏，曳履还闻长乐钟。
羊角神鲲化独隆，弹琴天上奏尧风。八方眼见祥云起，百里人歌寿域中。
清水沅湘流自远，灵椿日月对无穷。大年本是云间侣，便拟寻君上客艟。
相见何须识姓名，居然到处水云清。竹间风起僧犹语，池上莲开月正明。
银印栽花心自寂，玉壶作宦眼原轻。此心一向怀君好，塞雁寒烟隔一城。
蓝粪良田今警无，泮宫高会论功高。归馀杯酒閒三略，重振将军旧战袍。
牢落西南四十秋，萧萧华发已盈头。乾坤有恨家何在，江汉无情水自流。
长乐宫中云气散，朝元阁上雨声愁。新蒲细柳年年绿，野老吞声哭未休。
计省郎官白发新，抡才元是玉堂人。不将粉黛从时样，尽有风流愧后尘。
淮海又成千里别，山林犹是十年身。秋风会有离群思，还向清江采白蘋。
寿过稀年两鬓秋，一生林壑自优游。赏春几醉兰亭酒，适兴频登庾亮楼。
鹤化海天霜月冷，猿啼野墅莫云愁。贤郎昨夜闻哀讣，哭向东风血泪流。
玉山玉泉惟咫尺，不得与君时往还。风吹飞絮挂帘白，燕蹙落花铺地斑。
一身累累丧家狗，半生碌碌牢笼鹇。便当相见醉一斗，狂歌擘碎青琅玕。
萱草霏霏近北堂，炎天花老叶苍苍。常年迭奏南山句，此日空歌陟屺章。
浙水西流堤树晚，舜江东望海云凉。由来孝弟蒙天佑，还得联芳介寿觞。
沙汀沙白白如银，竹村竹翠翠如云。鹡鸰拂羽春晖动，鸑鷟来仪月夜闻。
中有人居杜工部，岂无字拟王右军。角巾来往共谈笑，便是浣花溪上邻。
人间八月稻粱秋，争似山中芋栗收。也可盍簪供笑语，免教输税见王侯。
吴蚕眠起正纷纭，桑柘斜曛十亩云。白眼看他闲草木，只将红紫媚东君。
奕奕猗猗宠色新，萧然一色四时春。汉廷御史云仍在，如此清芬可比伦。
男子从来志四方，胸含至德已成章。昔年曾览银台政，今日应为粉署郎。
剑在丰城终变化，珠藏合浦自辉光。一朝养就凌霄翮，伫看飞腾入庙廊。
拂袖离家出玉门，故人何处骨应存。长边自尔无艰险，异姓于今有弟昆。
觅窖已扪千岭雪，招辞兼得一僧魂。残毡欲尽难分供，春老荷锄掘草根。
故人一见即回程，万里风沙两屐轻。袖里新诗惟独咏，匣中长剑莫教鸣。
翻怜野鹤无高举，谁信冥鸿有至情。归去不须重记忆，天山积雪梦犹惊。
罗浮二月春如烟，江花酣春入眼鲜。句漏就丹未免俗，陆郎怀装殊自妍。
素丝皎皎在所染，黄雀飞飞谢少年。五湖四海青眼几，与尔剖符知英贤。
鼓枻乘风万里回，题诗独上凤凰台。少微莫向青山隐，韦相明时正爱才。
长安击筑几高歌，朔雁吴云奈尔何。东阁秖今虚席待，莫将书剑滞烟萝。
河桥柳色已萧萧，愁听骊歌对泬寥。后夜相思如有句，好凭征雁寄云霄。
潞河秋色映西山，衰柳都门试一攀。万里云霄观直谏，孤身沧海荷生还。
楚骚未许歌渔父，宣召行看近圣颜。越水闽溪堪对酒，寄情暂与白鸥閒。
萧萧木叶总秋声，巧夕长安试结盟。月满楼台人共倚，星回河汉鹊还惊。
风云天上成良晤，兰玉尊前此合并。惭愧一官依北斗，可能词赋拟西京。
当年楚泽采芙蓉，纵览何如百二雄。夜半祝融观海日，秋高弥勒御天风。
披襟独酌云霄上，散发狂歌瀑布中。曾与支公留偈别，愿持杖屦再相从。
七十峰头一探奇，素心元与白云期。山僧解说谈经石，樵父能传治水碑。
峭壁迎风苍树合，悬崖蔽日古藤垂。寰中胜绝应难赋，搦管多惭白雪词。
仗剑清歌达者流，蓟门折柳向炎州。风尘万里愁艰涉，岁月孤踪可滞留。
先泽远贻分雁影，恩波新沐迟鹓俦。遥闻乡国烽烟息，早赋云篇拜冕旒。
摇落深秋一见君，都门握手更殷勤。别来白社孤燕月，重对青尊怅岭云。
五岳何年期谢履，甘泉此日羡雄文。休嗟宦海羁双鬓，凤沼新题喜共分。
皓魄盈盈出绛霄，金茎孤倚夜迢迢。尊前风露清砧起，笛里关山一雁飘。
楚客狂歌飞白雪，燕台秋色晃银桥。合欢况更逢知己，蒋径梁园漫寂寥。
几年京口三山梦，乘兴招携得暂游。云起半江浮远岫，月明千里落寒流。
僧扳绝顶看秋色，雁度轻阴下润州。一自焦公栖息后，何人洞里狎飞鸥。
十年高卧桂丛幽，此日惊看挟策游。剑气光芒连北斗，词原丰采动南州。
春深风雨三更梦，草绿江湖万里舟。若到故园相忆处，也应回首仲宣楼。
水落寒江送客舟，雁声云影共悠悠。晋陵风物今何似，须信相如故倦游。
京国逢君未几霜，愁看归袂拂离觞。秦淮此去三千里，流入荆溪即故乡。
金陵幕府静鱼符，列戟常闲百万夫。莫谓太平浑忘武，国家根本壮先图。
清秋欲尽送将归，路绕铜门失翠微。杨柳不堪摇落后，伴人残菊尚依依。
三载曾趋青琐班，春风时忆舞衣斑。雁飞江浦寒烟断，彷佛舟移见旧山。
惠山泉品逼中泠，阳羡仍留楚颂亭。种橘煮茶应不俗，懒看踪迹逐浮萍。
虹桥高驾锁延津，短发孤帆笑此身。云暗千峰流水咽，双龙未合倍愁人。
忧危只有客心微，赢得湖光蔽竹扉。囊有千诗聊寄赏，家无四壁亦怀归。
青山断处饶红叶，黄菊开时少白衣。近水阴晴容易变，忽惊风雨打窗飞。
西子湖头千顷春，风光不属去来人。朝岚夕霭谁收得，半在凭阑半钓纶。
汉阳城对古西门，官柳青青几树存。叶暗市楼迷楚望，花飞江浦断湘魂。
因风暂逐金羁影，和雨先沾翠袖痕。犹有旧乌栖不定，啼将客梦到乡园。
雨过秋山翠满城，思君江馆入蛩声。夜凉独坐银河下，吟到酒醒溪月明。
云厓传得步虚歌，回首苍生奈尔何。觞酒谁家延北海，瓣香它日谢东坡。
江湖秋水瞳兼碧，花鸟春风鬓独皤。共说陶潜能避俗，却将心事托荆轲。
独向三桥静处行，松棚落落带春星。城中月是山中月，一有灯光分外清。
年来鼙鼓海云东，我欲移家住剡中。手种青棂三百树，出门师事白猿公。
滔滔江汉引微茫，川路西来蜀道长。象齿旧通周贡赋，蚕丛新叛汉衣裳。
雨消青草湖头瘴，叶落黄陵庙里霜。十二碧峰看不见，空令神女怨高唐。
未老翩然命驾归，乡情遥逐白云飞。天香两袖辞丹阙，烟树千重隔翠微。
戆水秋高莼菜美，潋江春暖鲙鱼肥。葛巾野服多闲趣，何羡黄金带一围。
兰台柱史秀风标，骢马南行万里遥。雷雨岷江流惠泽，霜风巴国净炎飙。
豺狸胆落愁玄豸，燕雀栖卑怯皂雕。此去安民君有计，疏封何必待归朝。
閟宫台殿锦妆成，陪祀追趍尚二更。露滴瑶坛仙掌润，星联紫极泰阶平。
金炉香爇苍龙绕，玉磬声传彩凤鸣。四圣神从天陟降，千官瞻拜肃寅清。
礼成礿祀出斋宫，五夜驱驰马首东。玉勒雕鞍千骑盛，乌纱黑带百官同。
柳因向暖初抽绿，花为多寒未放红。最是贫民艰窘甚，经邦燮理赖群公。
划然断岸水连空，一色波光上下同。瞻眺尚馀题柱意，往来犹羡济川功。
渔舟历乱晴霞外，雁塔嵯峨夕照中。未许暴腮随野浪，还看奋鬣薄苍穹。
一眺名山便息机，况逢佳节柳依依。翔风燕子穿松径，尽日渔翁坐钓矶。
夹岸苍茫云气合，中流湍急浪花飞。凭栏共羡沧洲好，长啸天门未忍归。
贤书忆共奏明光，羡尔薇垣紫绶长。万里风烟连弄栋，三秋道路下瓜阳。
传家旧识乔卿服，屏翰从看召伯棠。携手预愁明发后，苍茫何处问行藏。
并辔江头洗玉瓶，仙宫凝望壮怀生。寰中禹迹河山丽，象外尧天日月明。
杖点浮云千虑破，花飞閒幔九愁轻。直须酩酊酬佳景，休问谁为眼独醒。
青天阔处是藤州，遗迹空寻秦少游。树压古城人影寂，夜深江月下高楼。
舟泊苍梧挹渚风，九疑何处吊重瞳。两溪流水浮云底，四面青山夕照中。
为爱嘉鱼不放舟，从容访古入林丘。回仙不见空祠宇，白发黄尘起暮愁。
渚清沙白野云宽，一棹随风下石湍。客里逢春须尽醉，只无生菜试春盘。
蚤年骑马听朝班，头白还乡看旧山。涧水松风应笑我，老来方得片时閒。
繁花枝上蝶成堆，尽日春风解不开。正把贞心倾晓月，角声休度石溪来。
道上轻埃逐锦鞯，山中孤洁似神仙。多情最是清泠水，照见冰容似去年。
笑颜如玉为谁开，绿发仙人倚石台。昨夜雪晴天似水，直教明月为徘徊。
一住休言十日馀，几从门下望高车。殷勤岂是爱留客，寥落近来成索居。
莞海秋风人去后，巴山夜雨梦回初。多情见说城南路，杨柳千行绿渐疏。
十二湾头曲抱村，野人相对乐忘言。开函月照藏书室，挥翰云生洗砚轩。
自别小山松已长，归来三径竹犹存。白头正惮缁尘染，幸有溪南可避喧。
南来无复帝王州，航海频年事已休。铁马扬尘纷羯鼓，江豚吹浪覆龙舟。
三人尚殚回天力，一旅焉能为国谋。寂寞厓山终古恨，断烟衰草至今愁。
倒海排山力不任，赵家遗址独泣襟。悲风蓄恨江涛恶，苦雾含凄岛树阴。
百二雄图归草莽，三千王气尽销沈。野鸟叫断荒山月，厓上凄凉自古今。
神州回首尽飘蓬，万叠楼船血战红。银海有灵悲帝子，铜驼无路访行宫。
烽连草树氛尘暗，云掩河山杀气浓。万代忠魂多积愤，杜鹃啼恨哭春风。
名山几载避尘氛，玄鹤青松得共群。载酒每邀乌利子，题诗常对紫云君。
著书未遂藏山麓，丛桂犹怜护岭云。他日结庐还此地，草堂休勒稚圭文。
大壑风高散夕烟，波光千顷倒浮天。逍遥碧汉星为舸，容与沧江客亦仙。
鸥鹭翩翩江际出，帆樯冉冉镜中悬。夜深不尽江湖趣，渔子清歌到客船。
荏苒年华不可留，天涯飘泊数登楼。霜飞桐叶千家雨，风散蝉声万树秋。
寒杵乍惊边塞梦，巧针偏系暮闺愁。月华惨淡寒无色，应是嫦娥妒女牛。
漫倚清酣奏艳词，断肠谁是最相思。尊前欲洒催诗雨，却恐残云妒月眉。
斜倚银床理玉筝，数声子夜不胜情。晚风莫送东邻去，多少愁人梦不成。
君行不是请长缨，旧制藩封事有名。此地先朝曾版籍，于今王上共升平。
九天雨露来恩命，万里江山拥使旌。年少允宜投笔早，休教临祖动离情。
谁似君家父子贤，一门圭组自相传。过庭便可询奇字，侍寝犹能问太玄。
红日举头天尺五，白云回首路三千。伯兄此别应多恨，梦里何时见惠连。
一片柔情百首诗，关情多在恼人时。赠离惟有罗虬笔，不比红儿比月儿。
金屋瑶台韵不孤，水衣莲曳雪为肤。雨馀叹出临天女，溪半閒来斗小姑。
翠被粉胶双蝶梦，玉盘光散几鲛珠。描情胜有春风笔，尚忆罗虬九锡无。
玄的檀痕画未成，翔鸾屏里斗轻盈。罗虬若向今宵见，不比红儿比玉英。
罗浮秋色妒归田，南海精灵南斗悬。遗藁一编王勃后，怪来男子可无年。
千里同心岂偶然，琴诗应许我随肩。情如白雪宜三弄，眼见青山又几篇。
明月精神无梦扰，浮萍身世任风牵。何时茅屋烟霞里，磨剑归来趁壮年。
琴诗原不浪浮名，千里无心得识荆。阶上瑞兰应有种，匣中宝剑尚能鸣。
斯游在世真奇梦，何法于今可当情。发白眼青天色好，江门秋月正空明。
百年清望忆河汾，人去亭空见此君。素节尚存知耐雪，新枝初长已凌云。
色侵苔径红尘隔，光泛芹塘翠影分。此日披图重怀仰，无因林下挹馀芬。
金盏浅斟欢有馀，光阴谁解惜居诸。家贫每慕孙夫子，雪照山窗夜读书。
十二街头雪正寒，春明门内有冰山。茆檐且拾残编读，笑杀骑驴客未还。
独向空山学采薇，青泉白石共忘机。晚风偏飐离人鬓，朝露还侵久客衣。
岩下云飞天外没，雨前帆影望中迷。多君爱我情何厚，屡遣新诗寄落晖。
酒满清尊泪满衣，岩花冉冉雨霏霏。空林日暮悲风急，惆怅孤魂怨独归。
百年事业独孤坟，松柏萧萧倚暮云。落叶满林回首处，哀猿啼鸟不堪闻。
奉玺何年绿绶郎，趋朝云自楚人乡。鹿皮今荐明堂璧，鸡舌犹含旧省香。
汤沐我空怀汉邸，笑谈君尚隔燕阳。青春倘拜彤弓赐，可是欢逢在建章。
芳草都亭尽酒卮，别来春夜重相思。我怜华月孤舟远，人讶文星万里迟。
巴国地连诸葛寨，湘江云度伏波祠。江山自此增颜色，漫向高秋独赋诗。
花共明妆草带茵，枝头百舌弄芳春。莫嫌此鸟多閒话，不是人间掉舌人。
矫矫亭亭骨干孤，风吹霜压不须扶。悬知素有凌云节，肯受秦朝五大夫。
主人为爱梅花好，时向邻家买地栽。月影破窗三五点，冷香时递暗风来。
冷淡清幽迥不群，春风开落任纷纷。格高不入时人眼，雪里闻香始识君。
竹里还兼卧竹楼，习书芭叶净堪收。云来窗薄浑疑雪，雨散幽林忽似秋。
皎月待门门不开，云房隙火照疏梅。杖声时共霜花落，莫认高松子打苔。
残灯欲剔倩谁人，病势安危付鬼神。清梦缘何不见谅，适来欢笑独相亲。
赵璧隋珠买不回，夜归倚暖雪中梅。当年误食相思字，字字神仙解不来。
公于山水得前缘，买断鹅湖不费钱。国论独高陈仲举，剑光犹恨左回天。
人间蕉鹿谁先觉，眼底金兰自合怜。明对松花怀旧雨，东风何日过湖船。
二月书来自蔡登，南楼病榻几青灯。灵山雨后明如许，渴思令人一夜增。
溪晴数日觉滩多，坐听潺湲和棹歌。却到安流山有月，独吟如此晚凉何。
水边何处觅芳菲，记泊孤山月影微。杖屦不须求涧谷，画图应遣入屏围。
含章半掩春娇面，姑射低垂雪色衣。江上重逢休问语，别来何事久相违。
白发相看岁月驰，高原深谷路逶迤。巴邛霜后应无橘，商洛春深正有芝。
秦汉运移终不仕，唐虞世远欲求之。高风不为储皇出，羽翼虽成事可疑。
平明挟弹出新丰，驰过宜春小苑东。百啭流莺深树晓，一番新雨落花风。
路迷禁草连天碧，衣染宫桃照日红。欲识平原公子意，岂无遗恨五陵中。
绿鬓苍髯雪不侵，萧然肯与世浮沈。溪山自得烟霞趣，霄汉宁知雨露心。
涧底秋高黄独美，松根春暖茯苓深。柴桑有路无人识，竹杖芒鞋到处寻。
皇州春满雪消迟，正是君王出猎时。辇路尘昏双凤阙，掖垣莺绕万年枝。
云飞黄鹄鹰初健，月满雕弓马载驰。却忆内园供奉日，鹿衔花去已无知。
银屏酒醴冻不消，千山霁雪堆璚瑶。晓来檐鹊报春信，梅花开到城东桥。
城东词客玉堂老，老眼摩挲诗最好。小窗呵笔赋新题，千古寒光照吟槁。
冻雀声中梅正花，春风入夜著山茶。怪来巧鸟多情思，白雪梢头醉绛霞。
菰蒲深处鸟呼群，溪上蹄涔路不分。日暮调禽忘归去，西山松火暗秋云。
望中何处是黄山，山色空濛紫翠间。六六奇峰开海岛，重重彩雾拥仙关。
雨腥洞口龙应出，月冷松梢鹤未还。我欲乘风凌绝顶，轩辕云驾直须攀。
薄暮风前暑气收，扶筇岭上纵吟眸。一团林麓云深处，三两人家山尽头。
无酒可沽酬旧识，有诗聊写记曾游。丈夫未必轻年少，宝剑龙光射斗牛。
去去浔阳江水长，望中风物转堪伤。玉楼金屋成荒土，古木寒鸦空夕阳。
城市高低三十里，人家兴废几多场。英雄草昧瓜分处，大业终归是圣皇。
少年意气本豪雄，望望云霄第几重。身计独怜长在客，世情何似早归农。
一犁新雨春耕足，半醉香醪逸兴浓。寄语诸公秋有望，黄鸡白酒记相逢。
梨花飞雪柳飞绵，风日晴和三月天。满眼溪山饶逸兴，一村桑柘带朝烟。
吹醒旅梦谁家笛，噪落夕阳何处蝉。邈矣钟期无觅处，素琴张壁未须弦。
宿鹭眠鸥水满田，败荷疏柳雨晴天。帘招村市谁家酒，风送帆樯何处船。
隔岸数声牛背笛，斜阳一抹渡头烟。沧洲风景那须画，著我居閒乐事便。
万里渊澄见斗参，官城禁鼓二更深。一轮蟾魄摩妖气，半夜金精犯太阴。
风露有声秋耿耿，山河无影暗沉沉。凭栏何处孤吟客，亟欲圆回补缺心。
为爱君家千个竹，吾庐欲致两三竿。不栽也恐令人俗，多觅何妨著地宽。
未拟丛中留凤宿，且看根下有龙蟠。愿分风月归吟韵，共结坚盟到岁寒。
商于山碧锁嶙峋，不隔邮筒来往频。缟纻欲酬难比札，复陶将被远誇秦。
青云渐有论文地，明月初无按剑人。自是神交能胜面，古来千里号比邻。
思入新寒倍怆神，三冬犹有未归人。牙床冷浸冰壶月，玉枕香销翠被春。
梅蕊恨随千点雪，灯花摇落半釭银。醉回帐底羔羊酒，谁在天涯念细君。
历尽艰危宇县新，汉家柱石旧元臣。翼龙雷电擎天手，刑马山河相国身。
道在必行功岂计，老于决去疏还陈。麟袍博取渔蓑月，蕉鹿曾论梦与真。
历历山坳冻迫人，指头欲堕痹难伸。探囊速买三杯后，更觉阳和畅此身。
夜宿荒村曰范田，声声频滴屋檐前。朝来揭起柴扉看，满目青山白玉巅。
饱啖炊粱莱菔羹，皂台催促赶前程。手携竹杖足穿革，缓拨琼花徒步行。
萧萧禾黍荻芦横，一望湖光廿里程。夜半归来眠不得，北窗风雨带秋声。
风严朔北雪漫天，汉节飘零十九年。白首归来城廓在，茂陵松柏化苍烟。
不用长镵斲茯苓，藏修有屋近林扃。因寻往事观前史，闲究微言检六经。
书帙香清芸草盛，砚池光动墨花馨。致身已到岩廊上，好建勋名纪汗青。
无限离离压杞楠，树犹如此尔何堪。烟波狎主谁争长，山泽虽曜已战酣。
绝域也知珍尺一，高轩奚事谬朝三。犹嫌住久人知处，见说游鲲欲徙南。
寒蝉声咽绿杨条，云结轻阴奏洞箫。独坐小窗初睡起，数回疏雨滴芭蕉。
楚水湘云道路长，几年无梦到衡阳。西风老尽湖田粟，冻啄沙头一夜霜。
杜鹃何事二更啼，杏子枝头片片低。忽忆故园眠不得，春风吹过玉关西。
草阁春深愁未消，日长惟爱木兰桡。大江不尽东流水，暮逐飞花过小桥。
淩波微步出中堂，春色溶溶夜未央。宝鸭篆消宫漏永，一帘明月杏花香。
十二栏杆列画屏，牡丹开遍锦云庭。绿杨枝上黄莺语，唤得纱窗午梦醒。
琵琶声脆蒺藜风，万里秦关信不通。马上伤心对明月，清光依旧照深宫。
八月霜风动虏尘，玉门关外阵云屯。汉家空有兵千骑，不及蛾眉祇一人。
三岁春风客未归，边城无事暂幽栖。朱樱映日枝头满，翠荇牵风水面齐。
老树藏鸦添嫩叶，旧巢归燕补新泥。闲来渐有渔樵兴，更欲移居向瀼西。
尚书声誉满南都，闻道年来兴不孤。弄瓦几时添爱女，荫官五品羡英雏。
量深往日尤能饮，足健前时不用扶。还有水心亭似旧，清香应满博山炉。
百里传呼二尹来，理民须仗济时才。舟行越水鲸波息，路指闽关瘴雾开。
群吏不须钤纸尾，苍生无复堕颠崖。桥门此日难分手，千里驰书慰老怀。
王氏南园嘉菊盛，年来分植过兰塘。塘上萧閒六十叟，坐对秋风晚节香。
兰塘秋清黄菊开，兰塘隐者日衔杯。酒酣若忆京华客，定寄兰塘香秫来。
乱水声中系艇斜，月寒沽酒扣谁家。仙源咫尺不知处，红叶吹来如落花。
林皋叶脱风凄凄，远峰森立寒云齐。满船离思半江月，未到五更鸡乱啼。
采香泾上黄鸟啼，藤梢掠云笋迸泥。来时即是去时路，师向此中应不迷。
与君握手未经时，一水空悬别后思。心事茫茫谁共语，自持椒酒酹要离。
霅溪春水接长干，五日邮程去不难。问寝但留诸弟在，双鱼容易报平安。
远树微波黯不分，阖闾城畔寄孤云。春来尽有还乡梦，除却青山便是君。
樯上乌啼月满滩，月和残雪耐人看。半炉爇尽沉香火，消受篷窗一夜寒。
别时江草冷萧萧，再见春光上柳条。万一故人生远梦，也应先过伯通桥。
徐家轩外玉森森，都是筼筜满故林。亦有尹孚生琬琰，岂无环佩动璆琳。
琴书静坐延秋思，枕簟高眠对夕阴。我欲赠君持白石，金罍遥望碧云深。
昔闻淮海秦公子，谪宦南来古栝城。昼卧藤阴迷客梦，春游沙外听莺声。
三年监税无他事，一日逢僧话此生。结社题诗遗迹在，高风还似晋渊明。
浇风久矣变淳源，范氏犹称古义门。四世于今千指盛，十年似尔几家存。
棠华烨烨宜兄弟，竹笋攒攒长子孙。故里相从何日遂，秋风江上战尘昏。
依依杨柳映苍苔，满树桃花映日开。不知燕子栖何处，此际东风依旧回。
久雨阶前铺绿衣，烟迷竹树影稀移。黄莺交坐窗前语，说尽春愁来往飞。
雉堞岩岩江水头，芙蓉香净浦云收。旧时歌舞空遗迹，此地襜帷重久留。
历历鸟鸣秋苑树，斑斑人上夕阳舟。数峰老翠檐前落，想见当初帝子游。
班列鹓鸾肃羽仪，恩颁新扇晓光熹。才临北阙瞻天拜，便觉南薰遍地吹。
在手敢忘君父德，省心常佩圣贤辞。凤池阁老能诗客，有倡佳章纪盛时。
相门才子胜前韦，一日思亲千里归。不随禁闼鹓鸿侣，翻逐吴门乌鸟飞。
倾都冠盖怅追扳，陌上征人尽羡还。远岫停云看正白，飘花点袖喜成斑。
芝兰会悦桑榆景，高堂昼日偏能永。鱼美来从旧乞湖，莼香侍进经调鼎。
行乐江山桥梓春，翛然老少离风尘。纷纷世上多父子，得似君家有几人。
曾歼关白入朝鲜，已斩杨酋定蜀川。猿臂昔尝称上将，龙头今尚见长天。
皇穹自长妖氛恶，国运仍多杀气缠。遂使英雄尽尘士，又闻烽火照甘泉。
李家貔虎尽称雄，燕颔曾推贺总戎。今日尽同囚首辈，何人得似美髯公。
沈沙赤血应成碧，丽日丹衷直贯虹。我欲招魂何处觅，鹤归华表月明中。
壮岁相从尚几人，须眉长想旧精神。可怜燕市千金骨，化作龙堆一段尘。
白草黄云同惨淡，凄风苦雨共悲辛。君恩此日河山远，莫道沙场不见春。
邱峦高阚阖闾城，野寺姑苏旧有名。远浦楼台云外出，近河帘舫画中行。
侵檐树色深深见，入座泉声细细生。一缕茶烟出方丈，晚风吹送有馀清。
西川才散犬羊群，平播当年屡建勋。飞檄征兵书插羽，援辽出峡气干云。
锋催一旅甘同死，力抉重围亦冠军。想像沙场霜月冷，独留遗剑闪星文。
将懦兵孱杀气缠，残辽城堡几家全。一丸已失重关险，寸木难支大厦颠。
命殒疆场霏赤血，身骑箕尾上青天。好将孤愤呼阊阖，伫看旄头落电鞭。
挟纩投醑得士情，三军恩重命全轻。挥戈自壮风云阵，誓死宁惊草木兵。
岂听楚歌悲项羽，还如海客拥田横。可怜部曲同时尽，大树萧萧静夜声。
败将纷纷各叛亡，哭君六月动飞霜。雄姿定入麒麟画，侠骨长垂汗竹香。
气挟奔雷还出塞，魂驱厉鬼更擒王。古来壮士生还少，肯怨啼乌吊战场。
悬崖晴瀑泻银河，杂沓松风送佩珂。世外红尘飞不到，山童却报晚凉多。
芙蓉天削海中开，野寺萧寥傍古台。鼎足已知分并峙，玉环何事独归来。
雨馀基畔苔空积，水绕矶头咽复回。谁道辞刘心最苦，千秋留作不然灰。
东风同护曲阑中，一样花枝别样红。纵是不容春绾住，莫教狼藉宋家东。
恨打鸳鸯两岸飞，两心相望共依依。何如溪上眠沙稳，相逐相呼趁月归。
怨梦因无好梦成，昨宵忽得快平生。数间矮屋浮云外，几曲澄溪待月明。
惊见道书新著蠹，怜馀半砚旧题名。文心一缕三生业，只恨清愁搅墨兵。
不向花前为怯春，春风似也不怜人。明添愁绪阴添病，不分花枝自在身。
共看玉腕把轻丝，风力蹉跎莫厌迟。顷刻天涯遥望处，穿云拂树是佳期。
愁心欲放放无由，断却牵丝不断愁。若使纸鸢愁样重，也应难上最高头。
羡伊万里度晴虚，自叹身轻独不如。若到天涯逢荡子，可能为报数行书。
破贼书来鸟共飞，江东谢傅喜生眉。即招记室横彤管，共泛楼船倒玉卮。
绛烛烧残夜二更，佩声时杂步虚声。玉皇案下朝初罢，星汉无云斗柄横。
分田种秫酿新篘，祗为无心见督邮。若使白衣人不见，黄花孤负一年秋。
雨歇云收山气浓，晓来遮遍翠芙蓉。小僮门外惊相报，失却前村五磊峰。
桃花湾口锦云开，片片随风逐浪来。吹向前溪作红雨，却教刘阮问天台。
休阳山水胜东南，处士楼居倚蔚蓝。春占四时偏耐老，云耕千亩不嫌贪。
门楣喜有金章客，樽酒堪供玉麈谈。好学郎君年更妙，束书千里过江担。
瀛海青云见帝丘，玉光浮动五城楼。茅君借我山中鹤，飞上天门看九州。
紫极清坛道士家，閒骑白鹿弄云霞。萧台旖旎金光草，春殿虚无玉树花。
诸君置酒合欢声，一半从前见汝生。自古仲尼称至圣，恂恂乡党似无能。
丛木回冈费讨寻，鹤泾回望九皋深。洛阳游子归何日，碧草春风岁岁心。
越女红妆盖绿罗，薰风长忆扣舷歌。却从五纬联珠地，涌出双峰湛玉波。
此日凭阑增慷慨，当年挟册几经过。洄渊落木无穷意，敢谓乔松择女罗。
老大惊看岁月新，天王布德本平均。年占喜属申连酉，统法遥从汉改秦。
衔袖几违当殿拜，披图共指隔年春。向来光景谁能再，敢复流连负此身。
流金破肉总鸿钧，十月由来是小春。应为几年阴作沴，故教残岁物回新。
朔南自古殊风气，刑德于时有屈伸。閒客未知调燮事，愿因和煦幸罢民。
万玉参天说桂山，好风明月送飞鸾。官评廿载朝端美，行色三春画里看。
乡里故人惊会合，遐方稚子亦歌欢。公馀为有怀人意，东北停云日倚阑。
客路心知有往还，驿亭回首一酸颜。孤云去鸟重江外，炎日凄风两月间。
名与赤诚流白简，身将朱绂葬青山。相逢且莫深惆怅，犹胜高凉不赐环。
赏花相笑枕阑干，叠叠诗成兴未阑。上苑马蹄三日闹，前村藜杖几时闲。
月流清影空窗净，风递奇香薄袂寒。争向芙蓉高着眼，小窗兰蕙更谁看。
沈渎桥边逢故人，酒船邀我无何滨。从前欲说风涛事，风涛风涛难重陈。
风涛风涛难重陈，挥杯只合与论文。若为七子忘诗赋，倚杖茅山共看云。
银河无路泛仙槎，一舸空江此是家。残月照人秋睡稳，不知清梦在芦花。
粤云楚月两无穷，八载忻看此际同。天上门开三谒帝，海边僧老一林风。
当秋未许惊牢落，奋翅还须插远空。试问青莲雄健意，才华千古吐长虹。
鹿门风致念经旬，几度怀贤欲访频。陇上辍耕闻好语，山中遗迹问何人。
翠微夜雨来僧閤，红烛深杯话隐沦。多少英雄争战事，襄阳耆旧却输君。
结庐岩曲谢招寻，几树松萝满地阴。无路执戈排乱贼，与谁披褐卧芳林。
人间空忆安危语，陇上宁知去住心。千载鹿门山下路，武侯相见亦沾襟。
缥缈孤台接大荒，金光瑶草半苍茫。石岩深锁诸天寂，僧在翠微炷妙香。
清时词赋满长安，抱瑟逢人未忍弹。铅椠尚惭诸弟子，皂袍先作老儒官。
朝敲驴背吟常苦，夕写蝇头帙已残。不是玉堂经品藻，有谁青眼国门看。
一树繁阴澹古姿，秋来黄叶点阶墀。月明贪玩疏疏影，坐到露凉人睡时。
空阶泫露竹漙漙，酒气微清枕簟寒。茶灶半消烟乍起，一钩残月碧阑干。
空翠摇阶云影凉，秋来槐叶几飘黄。种时人尚高于树，今过墙头如许长。
昔我往矣柳依依，今来转觉柳芳菲。枝头黄鸟声声笑，似笑先生去又归。
连朝冻雨色青青，滴入芭蕉不肯停。藤枕竹床初睡觉，绿窗和墨写黄庭。
长松落落充高栋，古栎庸庸得大年。自笑生年不材者，社中应许结良缘。
大栎萧森江上村，杖藜寻尔辟疆园。瓜山文藻风流在，金马何论更避諠。
金陵佳气郁葱葱，太守堂前乐事浓。紫阁黄扉春色好，白鱼青笋晓盘充。
孔庭诗礼今重对，武邑弦歌即此风。别后诗篇须寄我，秋来霄汉有飞鸿。
幕府春风坐几年，宦情如水只依然。无人不道功曹好，主诺欣逢太守贤。
魏阙重沾新雨露，故园休恋旧云烟。须知宓子弹琴暇，时上江楼望尔船。
一骑红尘万里同，五更金阙听鸣钟。太丘令长亦不恶，南郡功曹岂易逢。
后会莫教悬榻久，先归应是惜花浓。兴来欲举山阴棹，水满春江月满空。
画省人龙今复离，都门惆怅酒醒时。简书郑重遥怜尔，云树苍茫更忆谁。
雨露九千凭彩笔，风云万里脱尘缁。江南到处饶芳草，寄向归鸿慰所思。
白云仙客下青齐，满目风烟路欲迷。关吏望尘迎鼓吹，山僧烧茗款招提。
孤舟野水人难渡，芳草斜阳马自嘶。潭畔行吟春日晚，满庭高树几乌栖。
百尺崖头观瀑布，泠泠飞雪洒晴空。深山六月白虹见，哨壁三更银汉通。
直奔到海何曾住，欲上寻源不可穷。救旱为霖浑易事，定须龙起此波中。
海上三山知有无，壮游聊访此仙都。眼穷扶木疑萍梗，身入松萝意画图。
石室烟消丹灶冷，洞门云锁鹤田芜。东风未尽登临兴，山下斜阳鸟乱呼。
岱宗秋日气高寒，绝顶西风自整冠。岩畔进香何处客，山巅封禅几时坛。
眼空寰海三千界，路入青冥十八盘。薄暮故人劳载酒，翠微银烛整馀欢。
寿酒频倾年复年，金章紫绶色长鲜。安期火枣秋初熟，方朔蟠桃晚更圆。
丛菊霜清芳气袭，甘棠风静颂声传。蹇予下榻劳青眼，为赋南山松柏篇。
南极空闻主寿昌，西池之说亦荒唐。争如二老乾坤并，共羡双雏霄汉翔。
花县早曾分禄养，杏园今复以名扬。貤封有典须看取，锦轴辉煌御墨香。
集贤邸第元如水，夹道槐阴已筑沙。携出炉香分殿雾，折来花朵带宫霞。
西清奏瑟南薰散，东阁开樽北斗斜。最是情深桑梓客，酒酣犹自问宣麻。
一代名家大雅新，胎簪山色尚嶙峋。紬书石室今良史，典秘兰台有世臣。
策杖我寻浉水月，挥鞭君醉蓟城春。应门不用询名姓，此地多来问字人。
湖上青山隔市尘，久闻樵采满荒榛。闲云无主还归壑，槲叶成阴少住人。
高士偶来轻汉绶，桃源从此是通津。知君不厌裘羊迹，斜日松间一挂巾。
一逢秋日已凄其，却卧园庐有所思。高士游方婚嫁毕，仙翁卖药世人疑。
寒蝉断续犹知晚，旅雁浮沉亦后期。流水不将心事远，闲湍空自向东驰。
道院春归寂不知，过林新叶接邻枝。青山药长已忘约，别墅花残只悔迟。
胜事每同幽士往，高车绝少故人期。翻嫌贫贱闲如此，芳径时来听鸟啼。
如君为政岂谋身，当宁知名有几人。解棹犹余五湖兴，匣琴方见一官贫。
楚山偏是淮南绿，旧友何如帝里亲。却望清班隔尘世，秋风茅屋更谁论。
野水悠悠岁易阑，客舟行处乱峰攒。山中一雨诸溪满，湖上孤村独夜寒。
世事已将樗共朽，浮名犹是雁求磐。莫因旅食空弹铗，今日侯门少问飡。
到来园柳已菲菲，客舍经春未改衣。学道岂能辞众笑，随人终愧失初机。
窗间晓漏临丹阙，户外晴岚对翠微。僻兴止宜耽寂寞，独翻书史度斜晖。
岂是官卑易去留，未能高蹈愧林丘。公庭积夏常虚讼，弱质逢秋已制裘。
雨带潮声偏傍枕，山连雁影恰当楼。世途转觉萧疏甚，始信嵇康薄宦游。
铁马悲鸣汴水黄，翠华南渡驻钱塘。至今父老称行在，往昔君臣认故乡。
银海雁飞虚夜月，铜盘仙去只秋霜。乾坤离合宁非数，诗罢长吟意渺茫。
钱塘父老眼看天，国破尤能话昔年。江草忽嘶关北马，风帆不返海南船。
空林落木无人扫，废苑余花只自妍。此日西湖回白首，功名若个在凌烟。
无数舟航共晚晴，大星光见月初生。背人白鸟双飞去，隔水幽花一树明。
月落蘋汀宿雾凝，小桥霜冷挂渔罾。归来已是三更后，水际人家尚有灯。
夫婿乘轺走传邮，三年两度白登游。独贤不辱君王命，万里无烦贱妾忧。
薛媛诗中云鬓改，崔徽卷里翠娥愁。临行记得丁宁嘱，堂上春风有白头。
北来作镇重才猷，齐鲁权兼坐上游。官职朝廷犹耳目，地形中国是咽喉。
搴帷尚记来时面，借箸应烦席上筹。春入四郊狐兔灭，月明还上庾公楼。
长干寺里访清游，花落花开几度秋。望断碧云人不见，夜深飞梦到扬州。
一上篮舆便有诗，诗怀如与素秋期。好山到眼时时换，流水于人步步随。
衣古任从村犬吠，心闲惟有野鸥知。翛然独立乾坤外，白雪寥寥和者谁。
鸣珂初下玉宸班，昨夜飞霜入汉关。红树却如先客醉，黄花真似称官閒。
风前听雁思南国，篱下班荆话故山。莫上高台望天末，鼎湖龙去不堪扳。
水北源南秋更多，满川明月濯缨歌。长安要结溪山好，去剪苍藤缚钓蓑。
山势巃嵷瑞霭浮，微茫树色五陵秋。萦回径路高还下，曲折溪泉断复流。
野店风寒茶灶冷，荒村日暮酒旗收。感今怀古情无限，极目长空动客愁。
霜华满地印轮蹄，薄酿堪沽可待携。一缕晴云生远岫，万幢寒桧护长堤。
良宵拟借谁家榻，逸兴须留到处题。翘首蓬莱应咫尺，烟霏缭绕望中迷。
驱驰王事独贤劳，北望盘盘石磴高。百里风霜朝并马，六陵灯火夜分曹。
灰飞葭管迎修景，句满奚囊秃紫毫。摇曳吟鞭归路晚，宁妨戴月过江皋。
宾主相忘礼数宽，沈沈清夜漏初残。纱窗风细银屏冷，锦瑟声微玉指寒。
囊底无金堪买笑，樽中多酒且追欢。归来剩有怀人句，倚遍西楼十二栏。
乘閒来访大方家，门掩西风寂不哗。竹傍墙阴添稚笋，豆缘篱落吐新花。
庭无留事休衙早，客有馀情坐日斜。娓娓清谈浑未厌，呼童汲井煮新茶。
吾子才华自不凡，未应三十尚青衫。极知士论推荀爽，惟见乡书荐阮咸。
云路邅回迷月殿，年光迅速剧风帆。祗馀兀坐空斋晚，无限幽怀寄短缄。
茫茫宦海泛扁舟，载得东风万斛愁。谁惜卞和频泣玉，空嗟王粲独登楼。
翠屏万叠遮闽峤，紫气连空识帝州。别后期君无限意，可将身向醉乡游。
胸中不解著閒愁，公退炉熏伴茗瓯。食禄应羞田舍计，藏书宁为子孙谋。
庭除雨过留残照，帘幕风来送早秋。坐久飕飕双鬓冷，呼童整顿旧衣篝。
流年暗促鬓毛斑，天与高情独爱山。藜杖穿云邀鹤去，竹林妨月命童删。
放开心上功名念，参透寰中义利关。回首红尘高十丈，悬知不到翠微间。
小聚村墟入柳斜，青帘红槛两三家。插花少妇低临水，藉草儿童乱掬沙。
莫论酒杯防药饵，还寻诗句答春华。清风自觉生双腋，不待卢仝七椀茶。
仙卫珠邱王气深，百灵朝护郁森森。风生虎谷调春律，云起龙池结昼阴。
玉匣千年留剑舄，金箱终夕动奎参。天潢正衍无穷泽，万国于今尽献琛。
见说南峰旧竹林，烟霞长为锁清阴。溪边茶灶笋穿破，谷口吟窝花覆深。
无数青芝生石室，千条白泻下云岑。于今苦被尘缨缚，秪恐仙源莫再寻。
一栗禅林傍古台，洞门长为锁苍苔。山头旧雨何人到，石上寒梅几度开。
龛壁光知江月上，塔轮鸣听海风来。八千里外常飞梦，疑我前身是万回。
酷怜仙迹旧苍苔，世网那能一面开。十载尘埃人易老，五更风雨梦初回。
春花东阁垂垂树，明月西楼滟滟杯。何似云间双白鹤，数声相和更归来。
朝来江渚凿冰痕，献罢随登七贵门。几处豆羹尊鲋鮇，谁家玉食厌羔豚。
霜腴入鼎愁仍解，雪乳浮杯淡不繁。抚事独伤千古意，重卿今却贵鱼飧。
八年一夜梅溪口，水悄沙寒晤语多。两地尚为愁伯道，半生长似病维摩。
狂非畴昔惟心在，老易侵寻奈别何。熟计浮沈俱拂意，碧山明月负春萝。
人日晴明与物宜，负暄忘却宿舂迟。融和天地新调律，零落亲朋旧寄诗。
千里客途蓬梗断，一年春事柳梢知。东风只解欺冰雪，不奈霜华点鬓丝。
咸东天险设重关，闪日旌旗虎豹閒。隘地黄河吞渭水，焱天白雪压秦山。
旧京想像千官入，馀恨逡巡六国还。满眼非无弃繻者，寄言军吏莫嗔颜。
新年雨雪亦大恁，十日中无一日晴。岂应雷电除夜作，复尔天鼓东南鸣。
诸军幸捣莲池穴，大将宜坚缅柳营。几欲临风抚长剑，白头还自笑书生。
明星欲落开县城，千峰万峰初雪晴。源泉乱石涓涓溢，削壁孤云袅袅生。
估客深穿猛虎窟，樵夫习傍翠岩行。仙门屹立三潭水，玉鲤空悬一线情。
万木萧萧俱岁暮，疏梅修竹可怜风。三河晴雪飞鸿里，四海孤城返照中。
白首园林惟阒寂，紫尘车马自开通。谁堪物序惊前事，况复冯高数废宫。
临除弦管益纷纷，考鼓撞钟处处闻。蜀锦越罗连夜制，綵蛾花胜逼年分。
流传自是豪华地，怅望能堪日暮云。泽草芊芊巳新色，雁南犹起北风群。
万宇沉沉晓漏催，九关鱼钥迟明开。阗阗鼓角空中起，片片炉烟雾里来。
气结龙文随御帐，风传虎旅发仙台。叨从百辟观周典，不向秋风数汉才。
津亭晚泊客心孤，暝色山光乍有无。水郭帆樯依雁鹜，人家灯火乱菰蒲。
天寒雪霰窥双鬓，岁晏烟波隔五湖。城里歌钟知几处，锦堂华烛醉毡毹。
山上梅花湖上舟，雨中楼阁镜中浮。苍茫自爱回桡住，潦倒何妨载酒游。
莺语不闻春半去，云容多幻晚全收。移家便欲谋渔父，衰鬓閒心傍野鸥。
古路危梯石径悬，空王台殿俯诸天。灯明震泽千波净，香供梅花万树鲜。
鹫岭尚传持世法，龙碑犹记赐诗年。登临未尽尘心断，欲上绳床问四禅。
绝岭沿湖度笋舆，轻阴浮翠雨晴初。千林香雪重重破，一路仙云片片舒。
渐老春心游转王，催人霜鬓映全疏。岁寒薄有菟裘计，欲乞孤芳傍绮疏。
六月林亭伏日三，客来新故坐相参。深杯高宴疑河朔，脩竹清川想渭南。
动地繁阴云物变，映山残照雨丝含。五湖渐有扁舟兴，秋到澄波净蔚蓝。
三年嘉绩美菰芦，为政风流与众殊。花满河阳辉墨绶，珠来南海映冰壶。
春和问俗频飞盖，月朔朝天几下凫。不腆山城十万户，何人不颂雉将雏。
朱衣丹笔照金昌，四海声华自楚张。郢曲乍传飞白雪，吴钩新试肃清霜。
泣车下泽来鸿雁，集佩天池待凤皇。共道政成人作颂，采芳多挹芷兰香。
五夜金科手自翻，青春丹笔几平反。庭惊老吏年殊少，郡有神君下不冤。
召伯甘棠荣满路，于公驷马俨高门。齐天戴日闻舆诵，凤诰鸾书见主恩。
离筵歌管动朱旄，落日风烟暗宝刀。送客不禁攀弱柳，还朝应及荐樱桃。
时危勋业空麟阁，年少才名自马曹。老我长林群鹿豕，几回吟望五云高。
寒云掩映庙堂门，旅客秋来荐水蘩。山鬼暗吹青殿火，灵儿昼舞白霓幡。
龙舆已逐蜂头梦，鱼腹空埋水底魂。斑竹丛丛杂芳杜，鹧鸪飞处欲黄昏。
停桡矶下奠椒觞，草木犹闻翰墨香。飞燕已辞青琐闼，长鲸自上白云乡。
他年有梦游天姥，此夕无魂到夜郎。西望长安漫惆怅，金銮春殿久荒凉。
绛罗裙软醉榴花，午夜高楼月倍嘉。曲罢暗香人不识，半槽余暖在琵琶。
幽花开处月微茫，秋水凝神黯淡妆。绕砌露浓空见影，隔帘风细但闻香。
瑶坛夜静黄冠湿，小洞秋深玉佩凉。一段凌波堪画处，至今词赋忆陈王。
天冠璎珞现重重，风送潮声入梵钟。但愿人心如水月，何愁不得睹金容。
清溪白石出胡麻，香暖瑶池九影花。见说玄都无甲子，春光常住阿环家。
塞北黄沙入马蹄，玉关千里雪沾衣。君恩不逐金刀断，漠漠香魂月下归。
青谿女儿爱罗裙，提筐陌上踏春云。蚕饥日暮思归去，不敢回头看使君。
青溪女儿爱罗裙，提筐陌上踏春云。蚕饥日暮思归去，不敢回头看使君。
虫飞纨扇早知秋，明月穿窗照画楼。洒泪两行何处落，临风寄向故园流。
长夏新桐洗绿茎，乳莺历乱啄朱樱。不知微雨遮青嶂，即次流珠溅紫萍。
閒整丹经香篆歇，小临鹤径碧苔生。棋枰已敛湘帘捲，稍觉银钩挂岭横。
一片烟霞锁万松，周颙故宅此山中。乡时冠盖俱陈迹，今日楼台是梵宫。
钟阜过云生湿翠，宝花飞雨落晴空。白头开士今来住，尽喜名山得远公。
烟中一叶采莲舟，两岸香风正早秋。瞥见江南明月上，玉箫吹断紫云愁。
岭表生民泽可涯，九泉吾恐跃枯骸。豁开天日惊人眼，指点江云咏此怀。
弄钓不生鲸尾浪，入山休捃鹿门鞋。松根坐满庐冈月，夜引壶觞望泰阶。
江上看云独送君，庐山云亦华山云。解衣半晌云中坐，才出云来路又分。
无端声色谢盲聋，多少人心弊弊中。万里青天今日送，江门津口一帆风。
东山于我问渔矶，君见东山咏我诗。莫共越人谋出处，直夫先谢外台归。
落花飞絮送残春，浊酒清歌别远人。宪府簿书淹岁月，宦途鞍马傍风尘。
湖边有宅栖徐孺，城里无山隐子真。羡尔奋飞千里远，嗟余落魄二毛新。
竹声清与鸟声兼，花影重重转过帘。更是隔溪山顶上，白云如笠半垂檐。
路断江淮已足忧，繁华犹自说苏州。万人金甲城头骑，十丈朱旗郡里楼。
麋鹿昔游何处草，雁鸿不似去年秋。忍将一掬东归泪，付与娄江入海流。
雁门南渡路千盘，残历犹从马上看。醉抱白头灯影下，锦筝搊杀不成欢。
逆旅相留慰苦辛，萧萧同侣二三人。笛中谁谱梅花引，已送江南十日春。
檀槽铁拨素丝弦，此技都夸三晋专。里耳只今贪小令，金元遗调渐无传。
城阙春潜雪尽融，谁家花胜出王宫。更寒缓下葳蕤锁，元旦催传进乐工。
英雄不着子陵裘，也有高名照九洲。天上星辰曾曳履，海边烟月几垂钩。
台空石冷鱼龙夜，风急潮生荻苇秋。一钓连鳌知得否，长竿吾欲到蓬邱。
船到昶溪溪上泊，夔夔故老送新茶。却将往迹闲敲博，谁是当年十万家。
龙种初栽凤沼边，春深玉立已参天。为乘好雨添幽色，不是浓云与淡烟。
修篁怪石俨仙班，长日轻风响佩环。无限晴光重苍翠，淇园何物更追攀。
偃仰悬崖几度秋，老龙蜕骨入林幽。扶疏直节干霄上，化作长虹跨九州。
开府词臣汉富平，宁边新筑受降城。月明青海无传警，霜净黄沙早息兵。
问俗五陵瞻画戟，按章三辅避危旌。麒麟他日看图貌，谈笑论功属请缨。
烽火城西猎骑微，南楼清暇霁霜威。稚歌出牧声新变，缓带临池色故飞。
遂有锦溪来锦绣，遥传珠海尽珠玑。怀中纵有堪酬璧，不及君家玉案希。
杜鹃晚宿垂杨枝，野碧沙明岸草萋。天寒月落三更后，哽咽数声带雨啼。
昨夜东风故园里，肠断江南浪游子。尽日叮咛苦别离，空有羽毛飞不起。
陌上如烟侠少游，金镳骏马白狐裘。鸣鞭转入柳堤去，无数杨花扑紫骝。
自笑还乡野性慵，有怀多为白头翁。山楼半照崦嵫日，海郭孤吟舶趠风。
贺监祗应归镜曲，征西也复念谯东。凄凉莫话平生事，空易魂消苍莽中。
莫念平生下泽车，新诗传得自西湖。飞抢不羡培风翼，秣饰徒怜病颡驹。
野殿劫灰前古寺，离宫春草旧行都。相望惟有南峰月，照见黄妃塔影孤。
伏龙冈下旧招提，犹记儿时到竹西。白日几何人易老，青山咫尺路都迷。
高林霜木云边见，小阁冰花雪后题。最爱多才贤父子，薜萝深处与扶藜。
秋风一棹入花泾，杨柳芙蓉接水亭。野老尚能谈故事，乡僧争请说新经。
楸梧雨外闻啼鸟，楼阁烟中见湿萤。欲写别离无限意，孤鸿遥没越山青。
草堂檐拂水云低，花木丛丛绕碧溪。卷幔跃鱼摇倒影，摊书巢燕落情泥。
药苗教子春前种，蕉叶逢僧雨后题。几度画船移晚棹，旁人错比瀼东西。
凉秋飞盖过长干，宝塔登临霄汉端。天近彩云连紫极，日高红雾拥雕栏。
龟蒙气接三山远，淮泗光分二水寒。清兴未阑闻鼓吹，香风城阙谩回銮。
九重耳目寄诸公，何处炎荒久驻骢。许国本无身可计，救时还有疏堪封。
行囊空照寒江月，归梦先随雪岭鸿。我欲赠君无可赠，白云流水万山中。
世臣分敢比山林，颜乐于今久绎寻。随柳傍花如有意，行云流水却无心。
小西湖畔波涛杳，宴乐亭前竹木森。未到朱陵天广大，休将意见测高深。
瞻阙留都更谒陵，一朝趋命岂无名。头颅六十丹心在，客路三千白发明。
短疏血诚天可扣，暮年诗社事堪成。赠言惭愧杨京兆，知我曾无一念生。
乡曲于君长十年，一回相见一忻然。停云屡入官舟梦，得句频教岭雁传。
珠海曩时怀载月，银台今日愧徵贤。乞骸会有归来日，四百峰峦一括全。
一入朱明古洞天，不将白发计流年。歌残溟海千波月，坐破罗浮万岫烟。
老矣图书飞鸟外，依然风月钓台前。明年记取班荆处，春雨桃花锦一川。
如此高才属妙龄，天教岭海救生灵。先声久矣摇山岳，藻鉴空然别渭泾。
若水清风留郡志，李膺真节著朝廷。匆匆不尽平生意，一去孤舟杳八溟。
胶漆斯文此地逢，苍崖之后又三峰。百年洒泪河梁别，一旦知心管鲍同。
淅淅秋风双短鬓，悠悠江水一孤蓬。微茫后会知何日，尺牍频须托便鸿。
五月辞家九日还，亭台高步一开颜。黄金绕宅秋风里，碧玉闻箫夜月间。
心事百年聊尔尔，江山千古只班班。鉴湖不向君王乞，一榻罗浮旧有山。
孺子高风著此亭，淡云衰草四边生。满轮不解先生意，絮酒聊将国士情。
丞相荒碑秋雨下，少陵烟艇渡头横。徘徊顾景伤心处，缺月高飞丽太清。
东里先生懒著书，新栽花竹似郊居。病来对客无谈笑，麈尾高悬室自虚。
近见椷书到玉堂，忽闻伏枕意难忘。形容不是缘诗瘦，坐卧多因爱竹凉。
词垣罢直已多时，窗户流尘生砚池。事业到头须努力，年过五十未应衰。
见说新来坐不眠，重屏围暖拥青毡。但闻子敬歌桃叶，岂有杨枝伴乐天。
不见堂前雀送鳣，只闻幽室药频煎。越人亦有方堪寄，却恐桓侯笑未然。
闻道维摩面欲焦，他乡相忆客魂消。亦知松柏苍苍色，纵使经霜未肯凋。
先生何事最关情，人道如今太瘦生。故旧年来多老大，题诗不觉泪纵横。
看看腊尽又逢春，想见春来气象新。造物小儿徒自苦，先生已办逐傩人。
昔时无子今有孙，含饴兼复助晨昏。庭萱含露春风满，三十年来贞孝门。
阳乌欲起天茏葱，宿云犹把群山封。鹤翻松露滴空翠，林栖夜雨涵春容。
幽人茅屋梦不醒，渡口还维钓鱼艇。樵歌牧笛杳不闻，野树孤村微见影。
石梁欹仄连沙瑅，波光野色相荡迷。催囲娇鸟尚酣睡，隔屋晨鸡犹未啼。
鸡声未动人声悄，琼岛香风散瑶草。一溪流水落花红，好似桃源暮春晓。
莫笑风前两鬓丝，老来偏爱竹枝词。若将年纪方彭祖，八十方才是小儿。
试遣云英唱我词，我词便是璞墩诗。璞墩风月无边景，还是青春年少时。
新持半偈出青莲，孤鹤閒云思渺然。金锡来承天汉语，紫衣归坐雪峰禅。
寻钟野寺残山外，漱齿寒流落照边。行至东林休结社，松枝已偃旧房前。
春江澹澹白鸥波，一曲阳关为尔歌。莫向樽前惜沈醉，青山长在别离多。
扁舟一叶楚天寒，远树空江野照残。忆得湘潭归棹晚，千峰倒影镜中看。
铜雀高楼借日悬，姑苏舞榭入云烟。繁华一落金屏影，半是吴山邺水边。
独卧荆扉拂曙开，啼莺相唤故人来。落花昨夜迷行迹，先遣家僮扫石苔。
疏林远岫带烟霏，积水长天合翠微。何处寒声随落叶，一行新雁向南飞。
赤壁江山几度秋，画图仍见旧时游。祗今惟有东山月，夜夜清光照客舟。
玉簇云开雪作团，轻盈冷艳不胜寒。王孙蹴鞠归来晚，犹爱冰姿镜里看。
一自离家将十秋，庄山何日扫松楸。封章乞得天恩许，便买春风潞水舟。
同年踪迹恨西东，远意聊将一箑风。好似昔人挥白羽，坐令沙漠虏尘空。
盆池花照粉墙东，不数峰头十丈红。雅韵独超尘壒外，新妆初试月奁中。
底须瑞露分金掌，共取清香注碧筒。良会一时真不偶，拟开佳兆为诸公。
江右从来富甲科，越东今喜盛弦歌。课书上最三年绩，润及邻疆九里河。
农事在怀霖雨足，官程入望好风多。赠行无限斯文念，聊向离亭赋碧波。
玉馔琼浆出太官，招携乘暇兴俱宽。西园飞盖千秋侣，细雨初裘十月寒。
入座管弦新制曲，主人词赋旧登坛。月明天霁堪浮白，其奈酡颜已醉看。
楚江归客片帆悬，万里秋风兴浩然。岂谓扬雄疲执戟，已知苏晋欲逃禅。
罗浮林壑双藜杖，珠海烟云一钓船。但使幽栖能避俗，何须三顷鉴湖田。
有客抽簪去不还，清秋归卧大崙山。白云直欲寻真隐，青琐无心恋旧班。
岁月催人双鬓短，乾坤任我一身閒。何时杖策朱明洞，四百峰峦尔共攀。
高树阴森覆大堤，归鸦无数夕阳啼。祇愁夜半狂风起，不得深枝自在栖。
城上寒云满翠微，四郊雨雪晚霏霏。忽惊万树梅俱放，转觉千门絮乱飞。
高阁夜阑斜映烛，疏帘风入细沾衣。歌钟处处留欢赏，谁念袁安卧掩扉。
西粤风尘感昔游，别来又复忆东瓯。天涯知己谁青眼，世上浮名共白头。
千里梦悬华盖月，一封书到冶城楼。剡溪延伫无多路，不得轻移雪夜舟。
尺素东来蜀道长，交游谁问老冯唐。官贫祇欠尊中酒，客久能添镜里霜。
锦水曾闻遗圣迹，阆州何事断人肠。杜陵诗卷今犹在，为访桥西旧草堂。
傍午何人此扣扃，携尊特过子云亭。天涯作客头俱白，世上看君眼独青。
诗为穷愁工亦拙，酒于惜别醉还醒。南行紫气庾关满，谁倚青牛乞著经。
木末何年此构亭，长林春雨昼冥冥。洲边二水兼天白，城上三山尽日青。
古寺荒凉空落叶，游人聚散只浮萍。残碑衰草凭阑外，感慨尊前酒易醒。
六诏彫残旧战场，青山无恙一松长。王孙老去荒祠在，颇耐兴亡是夕阳。
留滞他乡犹抱病，扁舟独系楚城东。斜阳故垒摧流水，积雪高台撼大风。
漫尔兴怀游戏马，不堪举目送飞鸿。项刘争长空陈迹，万古山河感慨中。
寰宇未明分楚汉，鸿沟何以割西东。师臣已授桥边日，猛士空歌沛上风。
他国閒情耽放鹤，几时竦翼驾征鸿。乘春解缆归何处，杳在三山碧海中。
北窗幽梦正逡巡，忽听南来邸报频。鸣马一空还立仗，震雷百里尚惊人。
痴心敢自浑忘世，浪迹犹怜未绝尘。感慨不知图报地，白头羞杀老词臣。
捩船又报五更开，浪静风恬亦快哉。归路早知如此稳，莼鲈未熟已归来。
云满青山水满池，可堪归思转迟迟。光荣在我真何益，愧负平生只自知。
闲忆野芳春兴灭，坐怜庭树午阴移。路歧堪恨还堪笑，病骨生从未老时。
围炉曲宴烂灯花，客话平生益自嗟。六国印销愁委佩，五湖舟泛不归家。
随身秘笈诸郎负，寄迹残山万树遮。头白逢人工定拙，好从方朔学龙蛇。
城东开宴送离人，笑语风生满座春。贾父政声今卓异，右军词翰几清真。
倡酬句与花争发，去住情随酒共亲。召命有期登宪府，姓名先已达严宸。
十载芹宫纪上才，承恩初许集蓬莱。明经敢谓逢时晚，奏赋争看诣阙来。
上国秋高鹏翮远，帝城春暖杏花开。谢家兰玉传芳早，为道黄金满郭台。
鸟外悬萝青几峰，红泉翠壁花蒙茸。人间不见问津者，林下空馀避世踪。
昨夜山中度凉雨，落木寒猿半窗曙。日夕天空镜水深，不辨仙源在何处。
旧游俱是吴中俊，相忆遥为越下吟。他日云霄须比翼，此时金石更同心。
楼船水战江流急，鼓角秋城海日阴。寇贼两乡今阻绝，北云南树各沾襟。
望中云树两驰情，风雨连朝阻客程。使介远烦都宪节，交期不负岁寒盟。
吕梁自昔开天险，禹贡如今赖地平。明日相逢成一笑，波涛过眼未须惊。
朱衣持节下长安，奕奕威棱朔雪寒。官品最高三独坐，主恩新著九梁冠。
定林香火他年事，淮水功名异代看。赐履暂筹天堑险，勿言江左有龙蟠。
九载黄扉秉国钧，千年紫气际昌辰。衣冠总荷天家泽，省署遥连禁院春。
晴旭浓薰花草丽，暖风细逐管弦新。极知此日酬恩志，不负平生报主身。
閒来登眺有危楼，时倚阑干望斗牛。帝阙九重浮王气，都城千雉隐高秋。
故乡回首嗟王粲，上国驰心感魏犨。万里壮游方浩荡，为君含笑看吴钩。
纷纷饯别醉深杯，忘却离愁笑口开。夜半睡魂和酒醒，一时依旧上心来。
浮湘未了岳峰缘，梦寐烟霄二十年。问俗再游荆楚路，乘风须到祝融颠。
神驰沧海看红日，路指朱陵上碧天。赤帝肯分宾友席，莫教云雨暗山川。
黄河冰厚马横行，朔气棱棱古铁明。恨杀夜来风雪紧，匈奴逃出受降城。
黄鹤楼高玉笛哀，江声长绕碧窗回。孙刘去后空残垒，夏鄂登来有壮怀。
重镇旌旄虚窃禄，荒洲词赋独怜才。乡关只在烟波外，何日扬帆破浪回。
少微星下葬神仙，白玉楼中迓翠軿。弟子焚香玄鹤逝，天官肃驾紫鸾翩。
金丹缥缈空山月，铁笛凄凉远树烟。溪上故人如见问，碧桃花里过年年。
瑶峰独立倚空苍，云去云来两不妨。旋逐春寒生苑树，更随晴日度宫墙。
玉皇居处重楼拥，太史占时五色光。若与山龙同作绘，也须能补舜衣裳。
万岁山高玉作台，卿云垂彩画图开。九重天上从龙起，太液池头伴鹤回。
松静晚烟同缥缈，花深晴影共徘徊。何须更说蓬莱境，不是飞仙不看来。
移得三山小朵峰，春深长见暖云封。势凭天阙无高下，影落人寰有淡浓。
崒嵂一拳疑踞虎，缤纷五色想从龙。须知岁岁为霖雨，四海神功自九重。
山下流泉自古清，百年华构几经营。时人谩把廉名道，此水由来不为名。
旗峰万仞插天碧，山高水深来有脉。古今酌遍野人杯，谁是夷齐谁盗蹠。
愿公激浊更扬清，大作霖雨均山城。馀功不独苏久旱，且为赤子洗甲兵。
长絙横空谁敢向，瞥然见尔腾身上。风霜不动鸿雁飞，树木无声?猱往。
笑随箫鼓行来前，且前且却坐复眠。脱胎未换人间骨，献技自比云中仙。
东筦先生最能赋，前褒后戒多警语。世情习巧方成癖，针石砭人良可取。
我因停杯呼群儿，人生须悟生杀机。万事只宜平实做，平实应无颠扑时。
西汉读书称刘向，南海读书君为上。楚声吴语日咿嘤，水色山光常独往。
东风吹过小楼前，杨柳低低起复眠。乌帽笼头看春去，瀛洲彷佛疑登仙。
马上长歌与短赋，篇篇不肯蹈陈语。谁言孔圣删后诗，汉唐而下无足取。
造化小儿真小儿，翻来覆去无停机。鸾凤在棘龙在野，古来贤哲谁逢时。
两茎何处萎霜根，路入庐山不问村。佳节总非前日月，新香犹袅旧龙门。
气清天与金行秀，色浅人知土德尊。今日渊明不能领，倒巾檐下弄诗魂。
此翁白发已垂肩，犹借沧波十载眠。一舸载书同载酒，几家留药更留钱。
山阳笛奏西樵月，薤露歌传大石篇。谁道人生只如此，两行衰泪落江烟。
灵椿八千长不老，东风萱草花开早。荧荧南极夜流辉，自喜双亲俱寿考。
春云裁就五色衣，时时戏舞供甘肥。愿将长绳系白日，笑看沧海红尘飞。
吾邦少尹真瑰奇，连艘千里来京师。浃旬了却公家事，南薰五两催行期。
一杯饯别长安道，吏民悬望归来早。哦松正尔及清秋，触处炎歊净如扫。
绿槐官道蝉声咽，故人相逢又相别。桥门风雨未经旬，便道归装向明发。
旧书可读剑可看，五色云锦胸中蟠。人生际会良有在，会排阊阖呈琅玕。
同云漫漫未成雪，故人握手都门别。马蹄蹴裂沙河冰，雁声叫落淮阴月。
关西自古清白声，甲科早掇超群英。手持风裁下南国，谏草日日来承明。
远公一别廿年馀，今据猊床喜自如。香动墨花时写偈，影翻贝叶昼看书。
人间行迹如蓬转，物外禅心若镜虚。飞起竹边双白鹤，谈玄未已煮茶初。
三径徜徉一老仙，耆英会里最高年。翠云凉露分诗榻，白藕香风荐酒船。
举世但知金璧贵，几人能见子孙贤。悬弧此日逢初度，为赋南山介寿篇。
甲子初踰十五年，幔亭高会拟彭篯。自怜洛社今多侣，不信蓬壶别有天。
玄鹤一声闻绿野，綵衣五色绕春筵。诗篇好配甘棠颂，并与东风奏管弦。
禁城迟日晓阴阴，红药翻阶紫阁深。香雨乍沾殊有态，綵云长护岂无心。
玉堂封植人何在，金鼎调和事可寻。幸遇清时多暇日，退朝尝得对花吟。
名花独自殿春归，一种人间得见稀。不逐人情誇富贵，故知天意与芳菲。
仙姿合种瑶台侧，盛事曾徵宝带围。把酒看花成旧识，年年相伴住黄扉。
一枕方床两月眠，旅怀如醉日如年。苍头更有何人问，茶灶清风袅翠烟。
一歃歃尽沧溟水，一跳跳上昆崙颠。千钧万钧手提弄，狂夫始觉心悠然。
旅馆城西路转深，春风珍重细相寻。疏狂远客无名姓，流水桥边绿树阴。
何日?江一泊舟，风烟为别几经秋。逢人数问南来信，闻说先生已白头。
陶生岩畔草青青，唐介坟前江水声。两岸鹧鸪啼不尽，画船挝鼓过全城。
石龙江上水云腥，巨浸东南合四溟。神电卫城何处是，半边山色一痕青。
龙州百尺石为城，万户层楼暮霭横。举网得鱼沽美酒，满船明月棹歌声。
波罗蜜树满城闉，铜鼓声喧夜赛神。黄帽葛衣墟市客，青裙锦带冶游人。
清湘书院何年起，共说湘州柳仲涂。想见皋比弦诵处，孔颜名理训生徒。
国朝太守张君复，种得青松夹路长。夏日行人多驻马，全州万树比甘棠。
去岁端阳奉御筵，金盘角黍下遥天。黄封特赐开家宴，回首薰风又一年。
时俗江南重小年，河湟此夜重凄然。抱衾冀作还家梦，想见严亲尚未眠。
家住江南似鉴湖，料他春色到平芜。不知此日参军庙，谁写新桃换旧符。
朝回缓步午门西，烟柳和风满御堤。塞北阵寒飞鸟绝，莺声只恋上林啼。
深夜坐庭华月满，新秋爽气净炎蒸。题诗剔蠹嫌无酒，作字如蝇不用灯。
湿露添凉恬睡鹤，西风摇劲起饥鹰。只愁井上梧桐叶，渐渐离披数未能。
忽去忽来如寤寐，相违相见已忘言。望尘独倚长亭下，勒马难回落木边。
家信劳兄三载梦，官箴费我五更眠。浮云好似憎怀抱，明日楚江今日燕。
忆弟郢船棹更疾，送兄冀马行偏迟。异乡同气重留恋，一日万里分路岐。
刀圭吐纳还自爱，平生温饱恒观颐。粗布大被及蚤制，频频为卜归来期。
孤鸿高骞志在远，双凤食竹不长群。裹药却病思见弟，牵衣割爱苦事君。
抱琴便作思归引，储钱为买抛青春。闻道乡郊尚多垒，厚集战士方如云。
来时葛衣畏杲日，别去尽脱轻罗裳。喜根天性翻作怨，愁向人前却类狂。
加餐谩说长为客，饮水方知不似乡。故园花鸟如相候，时有青州来短墙。
行路莫计几多日，不到家时行未休。孤侄拍手迎门笑，老母望眼依闾愁。
开土近山宜树栗，引泉入沼容方舟。结交旧有陶与谢，相招时作东湖游。
还家短日思永日，行路无情元有情。天涯手足向分袂，故国山水寒齐盟。
不妨深雪压篷屋，秪愁缺月临孤城。谷口子真韩吏部，逢人惟说泪交横。
借楼曾当望云亭，三岁寒宵梦杳冥。苏子连床成偶合，狄公踪迹厌丹青。
相逢欲话还无语，忍别沈酣尚怕醒。疋马郊关轻万里，为贪西谷煮寒冰。
十年不作江湖游，今日重来缓我忧。女柩才归土未掩，妻骸束縳岁已周。
官常苦系甘贫病，家祸因仍谁怨尤。江南不独赋庾信，摇落更多悲早秋。
懒心避俗通三昧，恩义驱人说二难。捩柁风生催郢客，出门云杳入燕山。
纵横士马悲途梗，惯熟楼台当旅还。举目烟霄有征雁，几时书帛寄乡关。
莫道花开便是春，莫言沙涨即成津。南风过了东风起，愁杀江头待渡人。
紫桂香销五夜霜，碧云收尽玉蟾光。琅玕不是人间树，何处朝阳有凤凰。
春云莽莽欲遮天，满眼如云复似烟。明月赶回青障外，长风吹到画堂前。
少日双眸炯动人，倚风回顾颊生春。无因暗滴相思泪，减却秋波一半神。
仙衣自种一池荷，采采青黄当绮罗。怪底迩来秋气早，水禽飞去晓霜多。
纨绮纷纷几战场，闲身赢得水云乡。扁舟日暮鸣榔去，付与沙鸥管夕阳。
去日三吴乐事饶，木兰船上醉吹箫。松风惊觉游仙梦，疑是钱塘八月潮。
莫怨婵娟堕虏尘，汉宫胡地一般春。皇家若起凌烟阁，功是安边第一人。
楼橹炎烟旧事非，留题孤壁月斜时。周郎慷慨空横槊，如此江山不赋诗。
韩子高轩不再逢，草庐长倩落花封。苦无韬略能匡世，伏枕惟应愧卧龙。
远游三载别青峰，见画长思问竹松。归棹五湖烟水阔，柴门应有落花封。
春草凄凄寄远辞，报椷犹及雁归时。不堪颜范离群久，傥见羊何共和之。
书去江阳看咫尺，剑分斗下忆雄雌。重逢拟进溪头艇，沧海浮云渺未期。
双树萧萧对不眠，狂歌痛饮竹林前。何来把臂华阳夕，宛似论心碣石年。
北极寒星随舄履，西山疏雨待楼船。江州旧识如相问，寂寞扬亭抱太玄。
朱楼百尺帝城阿，策蹇东来问叵罗。献赋客当梁苑聚，寻诗人自灞桥过。
千门落絮银为殿，万井飞花玉作河。寂寞郢中高唱后，重将白雪擅新歌。
风尘回首总堪疑，始信长安尽奕棋。出世方知能用世，忧时终自不谐时。
一官数抗阳城疏，九辨犹怀楚泽悲。从此清名须避却，闻君原亦畏人知。
湾上深居傍翠峦，无心出岫学龙蟠。参差勾漏岩头过，缥缈朱明洞口看。
石削綵分千树色，瀑悬軿度万峰寒。庞公奕世冠簪贵，沛作甘霖自不难。
西郭峰高俨画图，青莲石壁倚虚无。龙归云锦泉中出，雨过风涛树杪呼。
九节昔曾餐紫洞，八公今复对芳湖。振衣更挹天浆去，恐触烟霞片片孤。
炎岭秋迟菊未开，重阳先日此登台。斗边剩有双龙在，蓟北曾无一字来。
细雨微芜荒欲尽，高崖曲垒折犹回。明朝胜事看如昨，点检萸囊映酒杯。
白云山畔白云飞，乔木浓阴幸可依。九日城头看雁字，百年膝下试莱衣。
通家孔李情原契，入洛机云愿讵违。向夕定知烦史奏，德星南斗傍奇辉。
太尉坟前日未斜，黄花数遍酒杯赊。千年华表疑归鹤，百尺枯藤似挂蛇。
古寺毫光晴欲吐，轻阴云影递相遮。登临转悟无生理，还向诃林问鹿车。
秋风萧瑟洒寒衣，一枕空床百虑违。瘦骨可禁霜雪冷，枯肠那取梦魂饥。
吟馀调苦虫声切，病后交疏雁影稀。布被浣残轻着枲，半生与汝特相依。
愁思枯桐一样凄，秋来坠叶满庭西。霜袪络纬舒情唤，月落金鸡尽意啼。
敝榻依墙眠未稳，残编扰案杂难齐。频年病瘠腰仍瘦，靠取行囊药一剂。
君之侠气少人知，口里长吟七字诗。不为萧疏那有致，将因放傲转成痴。
一编芸草馀生计，数幅松笺泛古思。无限里儿空赚事，葛巾徒步顾相欺。
一天明月照城虚，有客同行步委闾。更寂悄无人笑语，林深潜见鸟踟蹰。
轻谈舒卷终惟我，閒数升沉可问渠。大地此时成落莫，好餐丹液跨蟾蜍。
廿载玄文祇自娱，蘧庐作计一生孤。袖中几漫襧衡刺，壁上长悬宗炳图。
未许千金矜敝帚，却怜五石挟坚瓠。今朝喜迓同声应，云际苞鸾亦见呼。
驿舍千年几阅人，恰同流水度行津。谁家不作蘧庐梦，若个能消马足尘。
地注贪泉饶异味，天开瘴海有晴春。空劳梅萼从先折，得似犀珠索寄频。
通籍金闺步玉堂，喜同三载近清光。每惊得句近陶谢，复见挥毫逼晋唐。
公宴屡分光禄酒，客庖长饫大官羊。到官好慰妻孥意，早谢家山入帝乡。
杨雄宅里积初饶，卫尉园中去渐遥。总谓异开还异赏，其如同谢复同飘。
雨从讲席天将散，缀向房帏靥共消。便取明皇催羯鼓，流声何事激空条。
奉先桥下水汤汤，俛仰千年一感伤。陵树无根流夕露，宫花有泪洒秋霜。
青山巩固神犹惨，白塔钱塘恨更长。圣代方隆中夏统，故应塞北荐馨香。
才入新安趣便真，县中官长是诗人。三年云路离情隔，千里月明清梦频。
栗叶满山秋实美，鲂鱼出水冻腴新。高斋昼寂便清供，消受民风一味淳。
地势奔驰若建瓴，崎岖千里未能平。汉关东启遗山址，禹涧西来抱县城。
探虎墓前闻虎过，学鸡台上听鸡鸣。客来自幸清时好，不识喧呼夜点兵。
黄尘下马睢阳道，束带徘徊吊数公。韩李文章今日事，江淮堡障中兴功。
千年双庙基何在，百战孤城气尚雄。寄语河南夏御史，愿修前典表遗忠。
太平天子念遐方，典选应推汉署郎。星剑倚空开北极，龙旌照海压南荒。
久知郡县求循吏，须信朝廷守旧章。使节重烦采民瘼，遄归奏对近清光。
八十流年鸟翼过，放怀谁敢怨曦娥。盖棺正是寻常事，鼓缶犹能慷慨歌。
老眼又看新历日，青袍还领旧阳和。呼儿早办寻春屐，拟折梅花插皂罗。
卧不能安坐到明，起来童子强扶行。薰风紫笋都催老，细雨黄梅未放晴。
语燕似传今日事，吠蛙还作去年声。馀龄断送知何物，不问书生问曲生。
山蔬挑得满筠笼，草草杯盘放箸空。枉顾有情怜鲍子，躬耕无计学庞公。
雨滋竹色浮新翠，风飐灯花落细红。觞咏不知过夜半，满阶人影月明中。
虚堂风露夜泠泠，閒咏凫鹥乐在泾。赏兴不忘秋水寺，宦情偏厌绿莎厅。
薇花分影红连座，曲米浮香绿满瓶。更拟沧洲问消息，且教黄鹤养脩翎。
衡门水木恣清华，路转西岩隐几家。五月凉阴千亩竹，六时清供一瓯茶。
行逢流水闻僧梵，吟到斜阳落涧花。自信俗缘消已尽，不劳千劫谩蒸沙。
吏隐南瑭小结亭，此心何愧北山灵。壶觞自可消孤闷，鱼鸟还能慰独醒。
风景只如桃叶渡，秋光欲动蓼花汀。檐前昨夜微风起，吹落兰苕翡翠翎。
衰年厌向市廛居，欲借山中半亩馀。王翰自怜文有道，冯驩谁叹食无鱼。
漫将踪迹随麋鹿，岂有文章到石渠。愿得两家同杵臼，春风春雨共耕锄。
落梅风急放湖船，六客逍遥是散仙。雪白河豚新图入，鹅黄杨柳未成绵。
松庵相地开诗社，花市留衣当酒钱。寄语诸公慎终始，莫因勤怠误流年。
东风两鬓雪毵毵，一枕兰舟酒半酣。不似邵庵虞学士，杏花春雨忆江南。
心赏无过杯酒间，良朋难合复追攀。重寻往事浑如梦，好藉清谈一解颜。
秋杪细听将坠叶，月斜犹傍未沉山。请看临别萧萧影，几度残钟拂署还。
材僻相将学课农，犹烦朋旧远过从。出门觅取谁家酒，隔水闻来何寺钟。
往日姓名疑剑侠，近来乡曲号书佣。自夸兴到还多事，手植荒庭一老松。
泻尽流澌春气温，一溪新涨旧柴门。野僧同住权为寺，水鸟孤飞不出村。
瓦鼎只应烹腊雪，藜床最好傍朝暾。过从总在沧江上，安有平生未吐言。
野夫元是客中身，复向离堂易损神。鸟哢一声林已夕，花吹三月路无春。
黄河不接黎阳树，青草偏生杨子津。非尔中年急知己，那能轻作渡江人。
言辞粉署重凄凄，道路时闻征马嘶。日照梦悬乡树外，夜郎吟向郡楼西。
竹鸡群里登峨岭，铜鼓声中出朗溪。我欲白门扳柳送，相思此夜有乌啼。
满天烟雾昼冥蒙，狐兔荒阡过几丛。漠漠白杨遮面雨，萧萧黄叶点衣风。
孤村断火三家闭，一水冲桥半渡穷。门巷凄凉衰柳在，不堪系马夕阳中。
谢公墩上日闲行，四野霜天一倍明。亭馆已空云物丽，寺门相近夕钟清。
寒山又傍斜阳路，江水终销十月声。载妓如花不同赏，风流应感古今情。
长亭山势倚岧峣，半壁斜阳散采樵。野烧轻阴遥度水，海门喧市乍归潮。
芦花古戍生残角，木叶西风过断桥。回首不堪仙路远，马头尘梦又今宵。
重重涧道入云登，忽接空香最上层。松下轻烟埋断碣，塔中残照送归僧。
远江蛟吹千帆雨，绝壑狐餐一片冰。衣带天风吹落尽，危阑萧瑟不堪凭。
西风萧瑟动离颜，一树衰杨不剩攀。秋老几人犹白社，月明无主是青山。
征途南北高楼外，客泪纵横杯酒间。此别纷纷难聚首，天涯那许梦魂闲。
执手依然在路歧，劝余行役不须悲。况当白下闲官日，尽是清尊对客时。
回首故山俱惜别，出门新月便相思。片鸿不断能来往，还为题书寄所知。
莺啼一度一开花，梦远伤秋入鬓华。明月楚天遥过雁，白门吴树暝栖鸦。
城高隔水霜砧捣，木落空楼戍鼓挝。轾浪放舟渔浦晚，盈盈碧汉接星槎。
西陵秣马走南天，梦草春县别路前。堤柳拂云青袅袅，岸花摇月白娟娟。
鸡鸣远寺萧山雪，雁度寒城郢树烟。低岫一帘湘水绿，栖栖倦客思华年。
怀袖犹存白凤毫，木奴花发燕双高。铜龙水似牵肠线，玉马风如切梦刀。
醉墨尚濡羊子练，枕痕仍在范生袍。何须三十悲蓬鬓，一夜思君有二毛。
翠竹黄花辇路菭，呼鸾人上粤王台。来禽果向檀郎掷，芍药词矜郑女裁。
鹊驾定将斜汉合，蝶眉横对远山开。相思不结芝田袜，空负陈思八斗才。
驱车前后出金台，天末萍踪并傥来。官冷未应徒伏枕，公馀差可慰衔杯。
亭因好事相携酒，我亦怀人姑酌罍。莫怪诗情太寥寂，苦无头上雨云催。
衡门谁为驻归骖，国士名高旧所谙。马首春风辞塞上，刀头明月忆江南。
杨穿百步才无两，璧剖连城献至三。此日汉庭推授受，石渠同异待君谈。
绝代才华海上居，白头才得谒公车。为文可作千金卖，倚马真誇七纸书。
但使有怀同阮籍，不妨无路荐相如。柴桑人去空开径，愁见新杨绕故庐。
湖阴窈窕画船开，谁酹荒山墓上苔。明日归舟载春雨，风篁灵石几时来。
僣侯东下势难支，出处如公最有辞。忍见松楸污贼手，径提戈甲济王师。
两朝勋德收前史，一郡蒸尝奉古祠。再拜遗容风动幕，凛然犹是起兵时。
萧萧戎马客襄平，岁晚相逢始识荆。愧我蹉跎如孑立，怜君邂逅若平生。
琴书夜月青毡帐，诗酒春风细柳营。贫贱十年知世态，死生今日见交情。
莼鲈兴动思张翰，鸡黍期寒笑巨卿。霜落雁群离朔漠，天高鹏运转南溟。
匡庐风物牵情远，庾岭江山入梦清。携手河梁忍分袂，几时重与话寒盟。
馆阁储材自祖宗，两公承诏任陶镕。南朝世谱衣冠盛，西掖官联雨露浓。
瑞应奎光开五夜，功期文史足三冬。不知此夜门墙下，多少英贤赋九重。
绝代佳人奈老何，千红万紫尽婆娑。好天良夜三通角，寒食清明一掷梭。
罗袖几回承不着，绣鞋频避踏还多。春光摇荡江南北，泪落长秋月下歌。
远拂残霞搅断云，始知笔阵扫千军。元常法备皆三折，阿买诗成写八分。
赋客近为离合体，经生能辨古今文。危峰阻日君须记，陇首群飞背夕曛。
眼里衡湘一个无，文情吞汉武吞胡。锦衣跃马吾何泣，十载穷交在两都。
清远楼中一觉眠，雨莺风燕乍晴天。年来爱作团栾语，不得中男在眼前。
艇子湖头破衲衣，秣陵秋影片云飞。庭前旧种芭蕉树，雪里埋心待汝归。
久客逢秋心易伤，新声还此尽离觞。休将半路梅花岭，梦断相思玉茗堂。
世事玲珑说不周，慧心人远碧湘流。都将舌上青莲子，摘与公安袁六休。
赤日行天岂去时，山阴残雪夜何之。飘花漱石寒如许，曾见袁家五泄诗。
城南烟色远萋萋，高宴城隅日未低。最是一春撩落处，秋千斜月画楼西。
东南山色翠逶迤，日照西陵上酒迟。看罢秋千微有恨，不敲方响出红儿。
仙郎戎政擅才名，简命熊幡向楚城。车骑旧瞻司马节，襜帷新识使君旌。
九嶷南接湘江远，五岭东连粤路平。遥想行春风日好，瘴烟消尽百花明。
无官不用焚银鱼，自分茅屋深山居。桐华吹处客载酒，松子落时予读书。
身游黄帝画野外，心到盘古开天初。谩劳诗句远相问，已觉富贵浮云如。
江上孤城尽力支，忽惊风急仆旌旗。已无天诉吾穷矣，空有人书某死之。
不负大魁真此地，终为厉鬼是何时。何当合祀余安庆，再刻文山双庙词。
久病无诗到上方，送君诗思满江乡。莫辞官小纲常在，更爱身闲道业长。
契分未缘同水石，风流何处落壶觞。惟应两度中秋月，夜夜远来到草堂。
十年苜蓿吾怜汝，客舍端州喜屡过。白雪江湖知己少，青毡天地误人多。
春回门下看桃李，日暮尊前对薜萝。痛饮忘形谁得似，鬼神何处且高歌。
筑玉抟酥顷刻成，雄虫毛骨俨峥嵘。回身故作抛球势，奋怒如闻抉石声。
面带霜棱真可畏，心同冰水一何清。故应仙吏耽吟赏，照座寒芒夺月明。
冬雷误响阿香车，疑是狻猊乍吼呼。盐虎仅堪充下阵，土牛已遣导前驱。
宜陪蜀殿琼人看，恰称眉山扫象图。闻道僧繇点睛后，晴空飞去不须臾。
长安秋夕使星明，乘传南来见马卿。春省表随香案上，夜堂杯向綵衣倾。
雄飞万里身方壮，小却三年政已成。明日驱车仍赋别，都门千树不胜情。
得失从容信丈夫，送行聊且尽新酤。生涯此日浑无定，公论如君不久孤。
南国儿童争竹马，西曹风采照冰壶。江山满眼清人思，笑杀虞卿别著书。
从游指点南高胜，蹑郤攀萝兴不赊。画里余杭人卖酒，镜中湖曲棹穿花。
千岩半出分秋雨，一径微明逗晚霞。最是夜归幽绝处，疏林灯火傍渔家。
落日松杉覆古碑，英风飒飒动灵祠。空传赤帝中兴诏，自折黄龙大将旗。
三殿有人朝北极，六陵无树对南枝。莫将乌喙论勾践，鸟尽弓藏也不悲。
蓟门春尽云阴阴，倚杖出门愁暮禽。千金裘马只自好，万里江湖谁复寻。
武陵一别桃花深，欲归不归伤我心。青枫未老楚月白，吾将长啸投吾簪。
银河冻裂明月哭，君胡独抱浮云宿。我遣明月坐君屋，屋下浮云乱相逐。
纵有仙人渡银河，明月不出君柰何。为君呼月还上天，君胡不来愁婵娟。
徵书未许遂微情，尊酒还劳劝远行。梦寐五更呼手板，江湖何日不心旌。
梅花短笛风物折，莲叶扁舟水自盈。莺谷鸰原多羽翮，薄言天际有离声。
儿曹卜宅近西墉，越客归来膝仅容。谩挟啚书时自校，若劳车马日相从。
柴门不闭随题凤，尘榻犹存可卧龙。已办一蓑南郭外，圣恩傥许遂明农。
使者秋辞督亢亭，主恩宁许遂鸿冥。行资庙略临洺水，手握兵符出井陉。
朔雪东连沧海白，蓟云西落太行青。重关自昔雄三辅，慷慨看君报汉廷。
诸城连接控吴中，群贼无知枉见攻。谁识主人多胜算，关门闭得不通风。
欲验藏钱用水浇，挖开钱谷地无毛。首揰片旗红的的，乡人一一去挑包。
眉目粗顽发指冠，乡人权作大王看。铁烧醋灌俱尝尽，笑杀无须是宦官。
奸细纷纷遍群国，丹阳奸细获偏多。舟人鱼子应回避，贾客胡商孰敢过。
星坛步处云随合，里邑喧呼道士功。四海正需霖雨急，卧龙何日起隆中。
巫舞商阳古有之，神灵风雨灌坛时。阴阳夑理输谁力，秪遣儿童颂法师。
一卷禁方谁与传，双童捣药经几年。园中种杏今多少，疑尔前身是董仙。
卜居秪为谢尘缘，三尺绳床亦稳眠。纵是炎天非雪夜，终须乘兴到前川。
柴门长日闭青山，薜荔衣裳冰雪颜。愧我未能分半榻，药囊书卷共消闲。
采石矶头问牛渚，渚上虬螭作人语。卖鮹岁岁泣鲛人，弄珠夜夜悲龙女。
太真一去云离离，至今秋色天门垂。我行亦有赤犀在，明月照君君不知。
明月在天明星稀，仙人夜半歌紫薇。黄鹤一去无消息，昆仑玄圃将安归。
万里塞烟透人肌，千山苍翠湿吾衣。下山忽遇天风起，一一化作浮云飞。
天门不关飞早霜，精晶水帘浮日光。水面云华湿不起，鱼龙吹沫穿石梁。
波间石苔绿于发，袅袅漾之千尺长。微风千里湛空碧，孤槎疑是来潇湘。
处处青山云万重，山前驻马春茸茸。手持芳草不知晚，踏破严州千万峰。
峰头新月起长笛，洞口流泉随短筇。吾欲金华访赤松，与尔云外骑双龙。
大江以南山作野，客子况复爱山者。日日山巅弄流泉，百丈银河向人泻。
苍龙翠虬满山立，近之乃是梧与槚。怪石千寻耸欲堕，往往游人下驻马。
江头明月白浩浩，江上行人怨芳草。长波风急龙卧迟，远塞霜飞龙到早。
谁家砧杵衣正单，十里芙蓉秋未老。仙人吹箫向何处，扁舟愁绝广陵道。
鹦鹉梦残晓鸦起，女眼如秋面似水。皓腕生生白藕长，回身自约青鸾尾。
不道别人看断肠，镜前每自销魂死。锦衣白马阿谁哥，郎不如卿奈妾何。
琳宫高处见西山，浓翠隐约高低鬟。几年桑孔算云烟，人间峦石无苍颜。
白云向我意潸潸，欲从平地乞休閒。东郊西陇皆官亩，判取虚空任往还。
姑苏南去望松陵，才过长亭又短亭。客舫笙歌闻断岸，渔村灯火起寒汀。
归心逐逐云边鸟，行迹漂漂水上萍。闽路三千何日到，推篷吟对晚山青。
胸中丘壑笔端移，为客三山又许时。夜雨不禁孤馆梦，秋风偏起故园思。
交情锦轴诗千首，送别阳关酒满卮。他日壶山相忆处，岭梅毋惜寄南枝。
子长声价重璠玙，又上仙舟入帝都。千里多情怀故旧，十年清梦忆江湖。
停云梨岭诗堪咏，对月苏台酒易沽。客邸相看风物好，谩将归兴托莼鲈。
华屋沈沈覆绿阴，柴门静掩碧苔深。閒情卧听南山雨，清梦惊回午夜砧。
酒熟可招邻叟醉，功成不愧古人心。传家留得兰亭墨，閒向窗前教子临。
散步城南兴未厌，太平风景蔼闾阎。歌声笑语家家沸，月色灯光处处兼。
玉烛春调元有自，金吾夜禁不须严。醉欹乌帽东风软，火树银花压四檐。
暗数流光似掷梭，平生事业愧蹉跎。不堪卧病经旬久，添得新愁万种多。
篱菊幽香才破萼，井梧凉叶乍辞柯。扶筇试向窗前看，强学吟翁一醉歌。
百年功业喜能成，便觉浮荣一羽轻。秋舍重寻鸡黍约，寒江新结鹭鸥盟。
菊松篱落归何早，风雨波涛梦不惊。独上高城聊纵目，青山天外暮云平。
薜萝门径掩清风，高隐东洲有此公。新甓常开留客醉，旧书多积课儿攻。
东林牧散秋云外，远浦渔歌夕照中。笑傲乾坤双眼阔，好怀收拾入诗筒。
十载寒窗听晓鸡，每将黄卷对青藜。独怜白发犹无养，谩道青云别有梯。
帝阙且沾新雨露，桥门还理旧筌蹄。祗今圣代多求骏，未许驽骀价自低。
重向兰江上画船，推篷抚景尚依然。浮梁贴水如平地，古塔凌空欲碍天。
白日催人驰远道，青山笑我负芳年。明朝又过严滩下，愧说争扬祖逖鞭。
故园曾忆种芭蕉，长日熏风一扇摇。爱向淮南分别种，夜深凉雨听潇潇。
星满银河月上弦，玉溪光泛水中天。遨游如在珠玑窟，燕乐还勤锦绮筵。
希有年华兼福寿，风流文物总神仙。樽余更许明朝醉，踏踏空歌夜不眠。
雁门关外万山重，天籁萧萧涧壑中。作客边廷归未得，白云翘首海瀛东。
幽花黄胜袅蹄金，唤醒人间富贵心。正色本来天造化，风霜不怕九秋阴。
白月黄昏听唱歌，沙头人问得鱼多。纷纷世事尘迷眼，烟水生涯可奈何。
孤芳老干雪崖重，六出春涵造化工。千里西湖魂梦杳，紫箫吹断月明中。
江上舟行不问潮，千金换酒特相邀。莺花正及青春乐，隔岸何人唱大招。
桃花渡口水如天，沧海蓬莱问列仙。老我长淮归未得，春风矫首白云边。
露下閒阶华月明，相呼女伴作双行。归来小院閒相语，几度庭闱梦不成。
不敢殷勤拜露香，满衣凉月动辉光。初时被选同年者，已有升居在绣房。
准拟明当直晓班，巧随新样学宫鬟。笑渠鸱吻东边月，也作西楼子夜弯。
莫打流莺宫树阴，鸟中惟此凤韶音。时时啼向房栊近，免得春愁上妾心。
竹帛勋名已有人，可无能友不能臣。一丝千古桐江月，多少清风激后尘。
东风远到晋山迟，三月梨花始放时。雨里粉痕殊郑重，月中空色共迷离。
待人雪夜寒无粟，骑马平明淡扫眉。九十春光故园外，乡心客眼寄琼枝。
东风自信片帆斜，百里乡园路岂赊。爱听山泉因煮荈，并驱鸡犬是移家。
未闻春鸟来樯燕，已见寒梅笑岸花。万国朝正看北极，十年拂雾马喷沙。
去年元日弃孤臣，赵北燕南滞病身。八口一舟迁易散，吴山楚水信难真。
即看妻子还疑梦，高卧江湖又早春。只恐莺花饶笑我，拂衣斑鬓已如银。
青山盘盘树簇簇，冈峦萦纡路诘曲。长桥如虹横绝谷，崩崖中断喷雪瀑。
客子出门霜满屋，石磴荦确驴觳觫。溪头待渡人立鹄，烟水微茫漾初旭。
东穷沧海西岷峨，梯扳鸟道航鲸波。重楼复阁岩之阿，安得税驾同婆娑。
夔翁八十双鬓皤，饮少辄醉醉辄歌。泉南漫仕廿载过，不归奈此溪山何。
石濑浅浅山木苍，五湖祠庙接潇湘。灵衣珠佩无消息，桂栋兰橑有夕阳。
白酒土人来祷旱，绛帏玉女对焚香。季春岁岁龙归异，千古风云近草堂。
千里秋风双眺目，孤怀落日共悠然。村居缭绕寒原外，人鸟纵横夕径前。
山寺紫烟盘曲磴，石梁黄叶拥流泉。比因病肺时行药，物色幽鲜一可怜。
读书竟日衡门中，起眺落日西南峰。鸟趋返照向东岭，雁急暮寒鸣北风。
修竹浮浮结暝翠，疏花瑟瑟馀小红。秋山钟磬清耳目，石林隐约青莲宫。
金陵王气斗牛间，西下岷江锁北关。真主旌旗来泗上，孝陵弓剑甗钟山。
乌龙水落芙蓉冷，翠柳楼空夜月间。迟暮未消游侠意，秋风匹马鬓丝斑。
十夕闲窗歌笑声，绿苔行迹见尘生。乱飞花片浑无赖，微露清光犹为明。
艳曲传来还共和，新图看去不多争。遥知一水盈盈际，独怨春风隔送行。
昨夜风前柔橹声，无情南浦绿波生。飞花自带归潮急，残月犹悬宿舸明。
泖色晓分娄苑尽，人烟暗杂语溪争。春云倏忽随春梦，难卜灯花问远行。
夜半空阶细雨声，晓寒池面绿萍生。悠悠春思长如梦，耿耿闲愁欲到明。
三月天涯芳草歇，一番风信落花争。茫茫麦秀西郊道，不见香车陌上行。
旧识园梅与径蓬，新泉照眼后堂中。松明涧道余寒雪，草色筵开上日风。
颜面过年梁月白，欢娱今夕烛花红。它时守岁招呼近，只在藤萝水石东。
城坳水转见山穷，一壑平分置此翁。粉堞丹崖排闼上，朱阑绿浪到门中。
言公巷北春泉黑，老子祠西夕气红。认取主人巢屋去，不知城市与新丰。
旧馆森然松栝宫，耦耕今在墓田东。莺迁北郭求时鸟，鲲徙南溟语夏虫。
鸟鹊不劳三匝绕，鹪鹩仍占一枝同。君家突兀千间厦，大庇欢颜在此中。
出郊市女晓阗然，入宅图书晚尚迁。尘暗流苏晴散曲，花明驰道月生弦。
新收巧妇先当户，久放胎禽自上船。药臼丹炉连巷陌，移家端合有神仙。
出户褰裳揽子裾，绝甘分少肯留余。未烦马汗曾充栋，不及牛腰免借车。
包裹旧毡怀半砚，簏藏退笔挈中书。年来种豆南山下，草长苗稀计已疏。
乌皮几在十年闲，虚阁松声锁旧山。南巷岂须推大宅，东头只合借三间。
未甘洒扫专除室，不作侏儒笑抱关。却愧此身同社燕，衔泥来往傍人寰。
蚤闻南国翠蛾愁，曾见书飞故国楼。远客寒天须秉烛，美人清夜恰同舟。
玉台传得诗千首，金管吹来坐两头。从此烟波好乘兴，万山春雪五湖流。
冠盖南来莅远陬，瘴烟蛮雨一时收。隋珠照夜祥光吐，楚玉含春瑞气浮。
著述久知为世重，抚绥原不为身谋。高明气象谁能及，霁月光风十二楼。
闻说膺舟过海涯，临风曾问野人家。梅花篱落春堪赏，烟草柴门路不赊。
已荷有心怜寂寞，自惭无分接英华。夜深多少相思恨，望断云霄月又斜。
大参衿度蔼春融，国老收名夹袋中。丹悃高悬苍汉日，吟衣香带紫薇风。
月浮浩采涵冰镜，云吐祥光丽太空。升秩定居台阁上，莫忘林下有衰翁。
霄汉飞腾得路高，驰驱王事独贤劳。兵民有籍名皆定，奸匿怀私罪莫逃。
沧海波澄涵夜月，远山云尽见秋毫。功成入觐天颜喜，满眼春光醉碧桃。
前朝诰命至今留，先代勋名耿不休。五色文章奇彩焕，九天云锦瑞江浮。
圣上布泽深溟渤，卿相联翩绚斗牛。喜有佳孙能继述，大施霖雨遍遐陬。
荣捧除书出九重，遐陬佳气郁笼葱。城开绿水青山外，人坐光天化日中。
百里弦歌千古意，万家桃李一春风。白头野叟知何幸，复睹先贤治化隆。
五云宫锦绚乌纱，早步璿霄宠命嘉。郇黍召棠新政绩，玉堂金马旧声华。
文光高烛三千丈，恩泽潜敷百万家。试问李膺舟上月，几时重与醉流霞。
鉴江潦尽水涵清，有客西还画舫轻。阮籍襟怀无俗味，阿咸文采占时名。
竹林佳致当年兴，花县春光此日晴。冠佩重逢又何日，倚风长候寄来声。
万里春光逐使旌，之官今向豫章城。匡庐山色晴堪赏，彭蠡波涛夜不惊。
四境兔狐皆屏迹，九霄鸾凤合知名。明朝草绿湖南路，我欲停车听颂声。
一度相逢一度欢，先师仪范眼中看。融融兰室春风暖，湛湛冰壶夜月寒。
诗酒正邻谭笑乐，江山无奈别离难。殷勤记取归来约，梅玉浮香共倚阑。
阴风猎猎下微霜，鸿雁南来趁稻粱。飞到南天天尽处，浪传飞不过衡阳。
十三学织紫罗裳，十五裁成金凤凰。姨妹行中称独步，不须重绣野鸳鸯。
三让依然有祖风，金阊俎豆万年同。虎丘山上吴光冢，衰草离离一望中。
放鹤亭边问隐沦，寒梅不似去时春。孤山三尺残碑在，犹是西湖旧主人。
朱戟成行马鬣前，垄头云气接朱仙。椒浆不是黄龙酒，滴到泉台也枉然。
棠梨雨歇过清明，折取江蓠荐岳茔。料得九原重抱恨，六陵弓剑在冬青。
春深湖畔草芊芊，牧马成群踏墓田。松柏更无南北向，亭亭陵上直参天。
粉项轻沾马汗尘，盘蛇缠额箭衣新。知渠本是南蛮妇，近习辽音学骂人。
手持酥酪背琵琶，犹似依稀认得他。莫是樵南山市见，紫姑祠畔卖新茶。
两逢春信滞蛮乡，一曲停云入梦长。除却思君无个事，桄榔阴下校医方。
西郊有路透东郊，尘病情牵万里遥。啼鸟不愁秋出院，好风常带水过桥。
此时酒醉醒还梦，何处山堪渔更樵。夜半月明帘外坐，不知花影为谁娇。
野花青青半顷畴，蝶蜂何故傍人游。元都净尽千年恨，老圃清香一味秋。
嫩叶安排青玉案，新茎抽出白芽筹。咬根惟愿汝知味，百事如今愧未酬。
不恋簪缨不爱名，三公回首亦轻轻。楝庄当得乌台好，一醉何须四品荣。
东海防谁争钓石，商山招个共棋枰。料应未辍忧君念，夜望中星倚瘦藤。
策马亨衢尽付天，冰清玉洁自家坚。邈从霄汉勾前业，刚与云霞结暮年。
寄兴楝花看作始，盖身荷叶想依前。人间快意知谁在，七贵五侯徒管弦。
燕雀无声乌府幽，东风檐外彩云流。衔枚多士机谋壮，织锦何人手段优。
谁似长公堪避舍，我非韩子亦低头。六经仁义如周道，分付诸君莫谬悠。
何处张筵异品兼，莲花新酿蜜输甜。明霜义在谈偏剧，蘸甲杯深令转严。
银箭急传更漏短，绯罗高燎烛光炎。醉归自为生灵喜，此日西邮有仲淹。
海螺杯自酌椒浆，何用吴姬劝客尝。世路也须甘半拙，物情原是忌孤芳。
人间饱杀侏儒短，阶下寒多梐楯长。勘破穷通只如此，笑看夸父死于忙。
众中调笑巧如神，俊貌修容彩服新。恍若风流淩谢傅，宛然辞辨过苏秦。
遥看共许鸡碑智，细辨方知木偶身。一物胸中无所有，虚提虚弄尽愚人。
世事南公石上松，倚天长剑漫藏锋。犬嗥丛薄无人怪，鸿去江湖有梦从。
吾与步兵同酒癖，古来詹父混鱼踪。何时藜杖寻诗处，漫忆罗浮四百峰。
心到幽时洞始幽，白衣低挂屋檐头。物吾意趣两相得，天地卷舒长自由。
小酉漫传元亮境，朱明不是俗山丘。我来只认云深处，肯泥桃花旧水流。
孟嘉本是风流客，靖节原非冲淡人。物换星移千古异，菊香山色至今新。
酒逢知己酒无量，诗到名家诗有神。莫惜花前了清兴，明朝犹是马蹄尘。
朔风初定雪初晴，遥见春晖上槛明。三尺游鱼冰下见，一行归雁柳梢横。
香炉茶铫随宜置，茸帽筇枝称意行。已是上元镫节过，市楼犹听夜吹笙。
胸中五岳本难消，醉后狂言荷圣朝。对簿已蒙宽一死，投荒何恨窜三苗。
老泉谏术终须读，湘浦羁魂不待招。取次金鸡竿下信，阳关风雪返征轺。
不见翻风麦浪齐，但看烟柳接长堤。牛眠野岸初肥草，燕掠寒潮乍退泥。
单棹卖浆依戍堠，连筒汲井灌蔬畦。悬知节气将芒种，再望甘霖助一犁。
长堤老柳作花飞，人在湖船试祫衣。夜雨平添三尺水，钓师正喜鳜鱼肥。
洒尘轻雨候征轮，风范临歧付酒樽。入手斯文烦自信，当时诸子竟谁尊。
官清似觉严成冷，任棘真看简胜繁。立马五云高处望，文华清梦落朝阍。
忆昔龙华几到门，稻田流水似江村。帝城山色中天见，海寺钟声隔岸闻。
准办黄灯传法祖，会留遗钵付僧孙。题诗丈室依然在，荔壁秋荒隐篆文。
海日扶桑动晓晴，两班环佩肃鞭声。传来宝册宣新制，捧出银符遣上卿。
褰幰五云高处望，过家双节画中行。礼成定与春齐到，真主垂衣业太平。
素风直倚廉为重，末习真收简作醇。辅郡上烦千里寄，来贤亲办一翻人。
井中紫气家家俗，天上阳和处处春。后杜先张还故事，幸庵元自有芳尘。
客里萧条此盖棺，意多重是出词难。煞然些事能心慰，深有纯臣作世观。
俛首官斋肠独断，失声僧舍泪相看。乾坤一种纲常话，剪剪西风老骨寒。
短烛西风老泪横，帝城今日是归旌。故云不辨前山色，残楮空收后世名。
仅亩荒墟曾里第，一行孤寺足门生。道流对此翻成俗，殇寿茫茫看亦轻。
服舍仓皇作夜声，九招谁为破愁城。更无斩马朱云剑，空有垂鱼贾傅旌。
乡国老怀风自下，关河孤泪梦常倾。行囊次第收残稿，剔尽寒灯坐彻明。
苍凉海日候初升，视夜寒光月半棱。驰道几闻飞八骏，纳言今喜侍双灯。
宝幢绣幄皇威重，紫气黄云泰运增。仗外千官齐鹄立，九霄仪凤有轩腾。
帝里应怀旧国霜，晚花重此就壶觞。一行绛雪扶衰白，五色祥云捧赭黄。
慰眼愁容深入画，感时月令正当阳。高年幸与耆英会，小醉东风亦未妨。
鸡鸣视夜意常悬，亦念精神此格天。避殿玉书传谏纸，退朝银烛引经筵。
气机每出周防外，圣学多收感召前。国是老臣私过计，燮调还拟预更弦。
寥落生涯一草堂，草衣木食恣安详。烟花已许瀛洲并，日月偏随野兴长。
渐止黄鹂将数侣，重来紫燕语青阳。从容久拟陶潜宅，懒懈无心学楚狂。
挽逝长歌懊恼诗，小乔东去未曾知。南唐后主伤心句，佳节缠哀不自持。
乔仙飞去撒天花，罗绮长抛谢物华。却恨金笼旧鹦鹉，伤心时误唤琵琶。
出浴闲庭步晚凉，薄罗衫子藕丝裳。于今抛冷缕金匣，襟褶微侵玉汗香。
红拂天人出世姿，小乔明慧也如斯。可怜鲜识英雄眼，不得长随李药师。
寻常日上看梳头，憨倚新妆不解愁。自弃碧窗丝网合，凄凄烟雨怕登楼。
残魂黯淡拂花笺，字字钟情问可怜。分薄未甘轻诀别，一缄红泪寄窗前。
琴心永托伴閒居，远别犹勤一纸书。弹指转缘伤浅促，文君无望诔相如。
满幅春愁湿未乾，几回垂幌静中看。非关要结凭香火，如此深情不可寒。
朱颜玉腕委黄坭，薄命张乔月坠西。寄语东山谢丞相，归来无妓可相携。
西来锁骨幻婵娟，度尽烟花上碧天。若问小乔近消息，琼楼初侍玉皇前。
寒露凄凄肃晓旻，嗟渠何事再荣新。西风化拟东风早，落叶枝同未叶春。
归燕尚怀寒食约，黄花旷值晚秋晨。当阳庆际重华圣，合有调元此细论。
丘壑崎岖偶一经，暄炎适得片时清。主人十里春来少，桃李千株子已成。
欲去未能窥晚照，乍醒还醉听啼莺。年来何事城中久，书阁留人不放行。
海国寒云锁昼晴，北风旋作雨丝轻。疏梅冷浸娇含玉，黄竹低垂暗有声。
室蔼芳兰耽逸静，门閒枯柳谢将迎。楚骚歌彻虞弦雅，环堵何妨近市城。
沧溟无梦绕秦关，日绝尘劳夜更閒。云吐月来看不厌，风吹雪散酒初阑。
残更诗思碧窗静，半夜琴声绛蜡寒。布被茅堂从坐卧，浪无羁束漫成欢。
疾雨飞云惨淡收，清风萧飒晓凉浮。石榴浥润红妆腻，水藕凌寒紫艳羞。
四野凭栏诗里画，八窗欹枕梦中秋。日长细柳柴门静，一曲玄蝉竟夕幽。
黑云冥冥来海东，翻盆急雨吹狂风。惊雷走电昼还夜，倾墙颓屋家几空。
峻湍崔巍捲平地，阴烟上下俄鸿濛。更深谁为乞邻火，坐听瀑布心忡忡。
海国穷阴雨散丝，秋风不见霁开时。千峰秀色知何处，一刻清光费梦思。
石燕欢腾洲渚外，豆花零落水云涯。泉声不尽蛙声剧，搅夜无眠漏更迟。
雨后新凉不自持，枯藤支去绕寒篱。龙钟老鹤秋风劲，寂寞閒庭落日迟。
把酒颓龄心易醉，看花满眼鬓成丝。梦中日月笼中鸟，犹自蹉跎访药期。
蒌青带露覆墙端，叶叶云舒仙掌看。客至传槟恣小摘，大官不羡蔗浆寒。
百年胜地隐鼍㟲，谁创禅扉坐涅槃。花尽空飞慈雨湿，石阶林立法云团。
尼珠吐月千山炯，仙梵随风万壑寒。一叩玄关尘梦醒，将心何处更求安。
小阁虚窗入远山，苍松修竹递相关。天风一振龙鳞动，何处吹箫引凤还。
辟园近阁欲移花，勿漫乘春且种瓜。每爱生平能解事，岂图清玩酒杯誇。
参天榕树绿婆娑，拥砌名花五色多。恨少悬珠如斗大，春来急植树波罗。
晚植蕙兰称赏心，疏茎密叶翠阴阴。倚琴香扑朱弦蔼，充袂芳传岁月深。
芰荷一出压群芳，翠盖亭亭度晚凉。虚直清同三大道，错将颜色拟张郎。
珍重藏名世所嘉，瑞香忒自擅声华。圣朝不瑞闲花草，纵有奇馨莫浪誇。
沧江昨夜秋风起，翠涛怒吼翻蛟尾。怪石雨侵云母寒，枯株风掉珊瑚倚。
潇湘洞庭烟冥冥，遥天目极疑山青。重华已远二妃怨，玉箫吹与孤鸾听。
浮玉山前烟浪生，岘山寺下雨冥冥。登临不见去年伴，愁对远峰空自青。
黑飙横吹海水立，怒瞳闪闪云中出。三十六鳞烟燄飞，万里鲸波一呼吸。
化为甘霖遍八埏，坐令大地成奔川。须臾收敛不知处，风恬浪静潜深渊。
积石中流事已虚，东封丸土亦何如。秋深木落空江色，犹向楼船忆故墟。
夜泛天高露湿衣，扁舟空载月明归。凄清何处一声笛，惊起前汀宿雁飞。
日满寒塘冰渐开，细泉声里觉春来。物华天与新双眼，酒量吾应长一杯。
野色放青回冻草，暗香凝雪上晴梅。病躯方藉风光慰，敢问朝簪染素埃。
扶桑帝子快弯弓，百发金丸赤水东。惊起北溟双巨翮，等闲飞到九光宫。
十二琼楼丽紫清，银河隔座泻秋声。翠鸾扶起瑶台月，人在仙家第五城。
海风吹绉蔚蓝天，山涌芙蓉月涌莲。对对凌波尘袜小，相逢多是水中仙。
蓬莱水浅不容舠，欲借瑶池养六鳌。王母裁书报龙伯，仙源只好灌蟠桃。
龙女携筐到日南，扶桑摘叶饲冰蚕。缫丝倩得鲛人手，为织红绡制舞衫。
夜阑烧烛对残樽，欲罢犹怜客未醺。邻舍儿童能解事，琵琶声里惜离群。
酒浅灯寒醉不成，隔墙弦语若为情。太平儿女中原乐，不是蛾眉出塞声。
溪上闲行日未斜，石桥南北见桃花。避人鱼入深深水，傍母凫眠浅浅沙。
渡口孤舟依野店，矶头一径到渔家。何时谢却尘中事，来就田围学种瓜。
挟笙吹鹤度瀛州，雾湿云窗玉女留。夜半酒醒人不见，满庭明月桂花秋。
逢仙之岭皆悬崖，下有溪水青于苔。丹枫吹过水西去，白鸟飞上崖边来。
行道一翁心甚急，石磴硗磝行不及。前临绝壑后深岩，欲避前呵无处立。
忘机久逐鹿麋群，何意蓬蒿下使君。世艳黄金隆郭隗，自惭珠履报田文。
十年花发江城迥，一路梅开庾岭芬。气候天涯摇落甚，阳春重忆对氤氲。
端水无山不接天，一丘殊爱足周旋。寒林抱石分幽路，断壁奔泉出绿烟。
禅室桃花应悟后，仙源灵药岂知年。閒同倚杖逢僧返，借得云房对月眠。
层岫纡回欲达霄，平分绿野结僧寮。轻云出壑春无尽，绝鸟浮天望不遥。
夜静松涛翻石壁，秋深兰气过溪桥。红尘扰扰深千尺，谁向林泉得共消。
春满河阳花竞妍，官衙幽接九峰烟。政閒驯鹤亲书幌，税薄归人就石田。
敢以猪肝劳作客，行依勾漏得邻仙。朝来多辱琅玕赠，久忆贫居侣米船。
清秋肃肃坐岩扉，九月严霜暗上衣。檐外闻香知果熟，堂前留草听虫依。
疏林钟后无馀响，残月楼中有剩辉。犹爱閒云寒未举，丹山岩畔破香归。
念得馀生愧饭蔬，力田重忆故人初。巢云尚累牵鸡犬，饮谷犹能与鹿徂。
五月雨深松阁梦，兼旬烽断莞城书。三都正是愁珠玉，桑里贫交草满闾。
年年幕府重留宾，国干如云古帅臣。知己梦惟存范式，长鸣心竞托方歅。
天寒更助高牙肃，帝泽先归细柳春。岁晚锦堂开绮宴，醉乡忘记未归人。
一片轻舟出浦烟，芦花枫叶满霜天。逃禅尚堕耽山癖，投老同为去国怜。
湖柳或思张绪后，草堂争似少陵迁。桃花倘引寻春入，不愿人间说代年。
离家一日即生愁，况复长年在路头。乡梦不通三月雨，客心如感二毛秋。
途穷旧国看芳草，日落青江送急流。感念密游多旧好，新诗频惠莫能酬。
白衣赛会竞烧香，簇拥如花看道场。小扇频遮移步缓，旁边立住少年郎。
闻催新饷倍生愁，岁岁加编未得休。一邑硝黄三十万，出关重复派车牛。
黍稷才收便摘花，一年最苦是农家。霜来九月秋原尽，又见风吹麦陇斜。
十家九尽垫官钱，敲扑声高欲彻天。昨日相逢开口笑，徭差新改一条鞭。
阔袖高冠士气驯，从来文事亦彬彬。近科只说丙午盛，十五人中举六人。
乡里儿郎也解歌，时兴曲子土音哦。最难听是声哀急，不为关情唤奈何。
青丝斜纽挽双鬟，斗草才同姊妹还。闻说郎来亲插戴，背人偷觑倚窗间。
北吴原不是东吴，古意如今问有无。击筑馀风劳想像，一时俗尚喜言苏。
红亭带柳板桥横，古道西郊送客行。谩道征轮怜下国，彤云咫尺望神京。
齐讴变调和初成，一字吟来一字情。便带虎丘山下去，船回月上试新声。
逢君忽讶二毛多，四海孤踪万顷波。束带劳形且休矣，联床高谈如别何。
乡心对尔梦疑怯，旅病得酒颜微酡。后夜空斋苦相忆，玲珑一曲不堪歌。
耶溪系舸连三日，日日高谈在故山。花径可容渔更入，松林惟看鹤空还。
愁边浊酒行当醉，别后新诗谁与删。愧我折腰仍五斗，路危相见弟兄难。
隔岁思君木叶飞，临岐相见语依依。道逢白壁何人合，家在青山几日归。
箧有参苓供伏枕，身从鸥鹭解忘机。即今出处何须计，燕市车裘有是非。
四年为令兼愁病，此去愁除病也无。结侣渔樵君计得，侧身天地我形孤。
丹枫寺古迷秋雨，白露城高散夜乌。预拟移家傍三径，买山何处觅青蚨。
少年白晰恨君初，烧烛开尊燕坐馀。若个风流称地主，撩人歌舞亦吾庐。
层城雨过千峰出，短槛花摇半月虚。明到扬州定相忆，锦帆春水意何如。
故国风烟芳树森，比来殾息断秋阴。惊将一尺椷云字，触迕三年恋土心。
淝水功名看齿长，杜陵皮骨但愁侵。相酬未得瞢腾醉，碧海明珠夜夜深。
明星一夜堕山楼，万里寒云黯不收。燕国台空天北极，鲛人珠尽海东流。
伤心独把雄文在，蜕骨谁将大药求。愧我功名负淝水，围棋徒复忆荒邱。
拂拭衣尘自泌衡，杨云人位岂时名。何来彩笔琅玕赠，顿使乌巾慷慨生。
画幌风华摇六穗，茨檐海色隐三荆。山阴野兴君乘否，屐响年今不到城。
秋水微茫秋日清，重寻烟寺荡舟轻。偈留法界云端月，果摘香台树杪橙。
露气千崖浮沆瀣，潭光一镜湛空明。独山门外湖波杳，无限青山白鸟情。
振袂东山最上峰，道心物意两冲容。五湖天外陶朱宅，九日花前靖节筇。
绀带枫林凝夕霁，甘流橙橘剖霜封。兴阑归棹鸥波阔，渡口夕阳帆影重。
浪游玄圃自年年，未信霜华到鬓边。天造流行何足计，世途高下漫随缘。
风牵庭叶蛛丝乱，露洗盆花鹤顶妍。感兴有诗还感物，一回开落一凄然。
西邻僧舍白云重，梦枕惊回破晓钟。身寄百年犹过客，老添来日渐消容。
江云排起沙头雁，露砌吟馀草际蛩。好事山人愁不寐，起将和露看青松。
露砌幽花抽玉簪，娟娟净对道人心。纤埃何有侵虚室，破壁惟应挂素琴。
鹿饮频来窥涧满，鸦飞不断绕岩深。莫将此意闻朝市，恐解尘缨到远林。
未得餐云吸紫霞，饥来一任采山花。懵腾不识人间事，流水声中寄岁华。
石塘春水浸渔矶，烟暮寻僧未掩扉。野话清灯照无睡，影堂沉寂篆烟微。
青巾一幅胜乌纱，径里香泥践落花。盘礴午凉亭树畔，瓦罂分汲煮春芽。
虏骑南来宋鼎迁，累臣就絷五坡前。数千义旅秋烟散，十二忠魂夜斗悬。
脑子吞来仍不死，黄冠归去更无缘。胡元已逐胡尘化，丞相风神尚凛然。
熹光蚀尽虏尘飞，犹把空戈向日挥。二帝蒙尘仍蹈海，孤臣视死已如归。
睢阳远抱前朝恨，燕市长悲国事非。惟有丹心照千古，寒鸦古木共斜晖。
葱葱苍玉北城隈，崒嵂中天贝阙开。曲沼小桥临绝壁，丹梯碧磴度危台。
万家烟树檐前出，百里云帆海上回。游客到来忘去路，花间钲鼓谩相催。
半榻生绡黯自看，天风何处送飞翰。乍闻郢曲惊春雪，满把隋珠照夜寒。
直与山林回景耀，却为岵屺助汍澜。只应什袭供珍玩，欲报琼琚觉已难。
虎溪笑后几人来，空说山中有讲台。青嶂冥蒙谁是主，白莲零落不须开。
只闻樵子吹芦出，何处山僧负钵回。一壑消沉千古事，欲寻往迹转生哀。
水落平江秋色初，登楼忍食武昌鱼。仙人成鹤归何处，老我将雏恨有余。
十六年前愁泪叠，数千里外梦魂疏。客缘未了身犹寄，渺渺烟波信所如。
料应白发有来时，三十登头似未宜。愁已生根从汝摘，老先呈态要人知。
莫劳晓日梳千下，终见秋霜起一丝。若道只因诗故白，邻翁元不会吟诗。
好山不著诗人句，辜负浮岚翠满空。梅子蜕花春事半，雨声追冷昨宵中。
来寻茗碗梯幽阁，却上篮舆别远公。白发渐添身老大，何缘佳兴逐东风。
湖上鱼吹细沫行，湖边花草足风情。田分日影阴晴别，水合天光上下清。
颇怪病身逢酒健，久留眵眼待山明。农家识是游人过，竞拥篱头送橹鸣。
木兰舟渡采莲歌，粉黛娥眉奈乐何。水映杨花娇欲舞，尊前飞雪落清波。
乘风破浪一身轻，红帕缠头耀日明。绿水清娇罗绮色，棹歌遥应管弦声。
浮邱山上有高台，扫石酣歌坐绿苔。岂为悲秋同作客，祇缘探胜共衔杯。
孤亭丹井清相映，黄鹤仙翁去不回。一叶风涛云外起，却疑笙籁自天来。
使君拥传入熙朝，驷马因过万里桥。双阙望遥红日迥，太行家近白云遥。
庭闱三寿南山老，金鉴千秋北斗杓。移孝为忠应自许，可谁攀附上青霄。
百粤山川大庾开，车书玉帛自东来。谁将禹凿通尧域，故遣重关逼上台。
一代勋劳天地老，千秋献纳古今才。差将薄劣瞻祠宇，不尽松风万壑哀。
匡庐万仞出芙蓉，犹似岧峣泰华峰。古刹有碑苍藓合，天池无路白云封。
空闻缥缈仙踪远，岂为登临野兴慵。愿得他年禽庆约，扶筇采药日相从。
七国纷纷睨上都，将军东下夜平吴。可怜赐食堪惆怅，争似吾皇礼硕儒。
冀北云游入楚天，行囊一束旧青毡。南来为访林和靖，祇少梅花赋几联。
五岳年来梦已虚，凭君犹自忆匡庐。归途倘过东林社，好寄渊明一纸书。
钟灵泉水碧泠泠，台上孤梅老更青。一自梅开梅落后，更无泉溜响空庭。
羡尔来游古道还，渐看春色上贤关。閒来浚取灵源水，散作烟云满旧山。
帝子分封自汉初，威仪礼数降乘舆。当年董贾俱为傅，何处王门不曳裾。
抱璞当年识者稀，一官三共道应非。若教羊胜公孙在，怪得文园乞病归。
梧中一箑数行书，赠尔曾经八载馀。此日重书还此箑，料应执手更踟躇。
草玄作赋三朝事，流水高山万古心。最喜侯生能问字，何妨钟子独知音。
辕门客散觉身轻，长夜乌啼恨未平。惟有贤甥两垂泪，何人不起渭阳情。
南行碌碌颇违心，博势无休便陆沈。名义有权堪自解，炎荒缘分不从今。
游情赖得同瓢笠，闺思凭他怨藁砧。君辈果期归计早，数行白简望知音。
繁阴佳秀满林皋，翠积鸾坡入望劳。大块文章荣草树，阳春明媚现焄蒿。
东风有意来芳境，游子无心折宝刀。到此便须为乐地，任教对景醉葡萄。
斗转天街夜渐深，从他男女自穿针。拙人懒乞人间巧，且向良宵醉二参。
故典新仪赏讨裁，郁襟烦思若为开。才看种竹百竿活，又喜传书双鹤来。
声彻钧天偕律晚，食分清俸走舆台。浮丘相去流传在，何似吟篇落上台。
蒋生径里足清阴，陶翁篱落皆黄金。晴山先生书满屋，亦有花竹清人心。
栋云飞尽日杲杲，玉华峨峨插晴昊。境静应无俗客来，诗成自把芳樽倒。
有时寻壑复经丘，历历平生旧钓游。春风高树啼黄鸟，秋水方塘泛白鸥。
真乐由来无内外，观物搜书两无碍。说向傍人会者稀，高谈空自超三界。
衡岳崚嶒落楚空，潇湘秋水与天通。已从波际瞻游女，更向云间礼祝融。
万里烟花诗卷里，十年岐路泪痕中。拟将壮观供倾盖，莫遣浮生叹转蓬。
深秋偃卧大江滨，捡点襟期愧达人。犹计桑麻元逐世，竟婴婚嫁岂閒身。
风城去雁寒逾急，霜户鸣虫夜转亲。迟暮不堪仍疾病，梦魂时复落风尘。
三山海上但虚闻，兹境真怜礼佛勤。石势参差蟠水府，金光缥缈出江云。
龙宫深压鼋鼍窟，鹫岭孤回鹳鹤群。向夕绳床难假寐，天花汀叶斗缤纷。
邑宰张筵临涧壑，省郎并马入烟霞。惭予一著登山屐，爱尔双停上斗槎。
石磴坐来秋藓渍，金宫礼罢夕阳斜。冠裳暂喜同香岫，灯火先愁散远沙。
轩骑并从金刹驻，弦歌遥向碧山闻。巢边鹳鹤窥游客，行处渔樵识使君。
绝壁松杉含晚照，缘岩楼阁缀秋云。宾朋万里过逢地，惆怅风前落叶分。
閒居尽日栖林谷，迟侣侵晨出郭门。沿溜舸船穿宿雾，枕山楼阁上朝暾。
交游四海谁能念，出处当年子试论。久息汉机甘落魄，无烦楚些续招魂。
清秋染翰在江船，留客高歌对酒筵。风振云林时䬃䬃，岸回石濑故溅溅。
丹霄鹤唳牙樯侧，碧海龙吟玉斝前。已激壮怀频鼓铗，不劳别调更鸣弦。
名园曲转清江上，精舍遥连翠岫傍。闭户时人占豹隐，抽毫流辈让鹰扬。
父贻素帙频开箧，宾问玄经屡命觞。虚白向宵如昼色，邻灯何必借馀光。
一官特起中丞裔，故里频留弟妹情。老忆射屏曾中雀，春怜出谷忽迁莺。
箕裘坐使家声振，彝鼎行将祖德鸣。岐路柳条那忍折，门阑萝蔓故争萦。
赋客萧晨此并来，衰年胜地几传杯。蒹葭水落鱼龙冷，岛屿风惊雁鹜哀。
渔艇纵横秋岸合，游轩杂沓暝原回。疏林忽送青天月，沙色波光万里开。
攀车夹道走群黎，揽辔重清粤岭西。虎踞深山藜不采，雉飞平野麦初齐。
藩分江汉雄三楚，笛奏烟云散五溪。南顾即今纾圣主，禁城春早听霜蹄。
右丞诗画右军书，家学中朝尽不如。彩服入门椿偃蹇，紫微分省树扶疏。
武昌月朗延参佐，云梦天寒赋子虚。为政风流谁得似，洞庭清映使君车。
蒲柳空嗟犬马年，祇应松柏晚犹妍。漫劳一郡推麟笔，岂有三长过马迁。
藻井夜登穿海月，桂林秋泛澹江烟。论文后会知何地，遥望清光北斗边。
闻道中山有箧书，太行风雨复何如。青春愧我鸣琴后，明月投人按剑馀。
日落阴崖窥罔两，时危沧海满樵渔。凌云彩笔谁无羡，早晚君王问子虚。
闻君名籍系沧洲，杖策寻仙不可留。九派春愁连楚泽，五峰清梦满江州。
题诗忽动烟霞色，伏枕俄惊日月流。望气自怜关令尹，何时函谷度青牛。
高堂华烛坐更阑，节序逢秋暑欲残。已见洪厓多道气，更怜叶县有神丹。
金银宫阙三山迥，名利风尘两鬓斑。搔首望君霄汉上，铁桥夜夜梦中还。
旧游词客又燕关，岁莫逢君一解颜。把酒高台县落日，题诗寒色满苍山。
黄金宫阙行看近，白发风尘且未还。天上故人如见问，将携妻子鹿门间。
风起蒹葭船自开，树杪孤城返照来。倒影楼台虚径度，鸣锣舟楫晚须催。
鸥凫鼓柁还汀芷，河岳流云落酒杯。顾眄未论扶药饵，古今踪迹本蒿莱。
寒烟蔼蔼雨霏霏，草绿江南春未归。满树桃花君莫问，道人今已学无为。
独坐炉薰对雨霏，閒看川逝共云归。主翁欲问惺还否，何处惺惺更问为。
年来何日不思乡，却送君归欲断肠。闻道小园刚半亩，不愁无地种垂杨。
湖边曾记踏花行，谡谡风篁十里声。绿水青莲人载酒，绛楼红板伎吹笙。
流水飞霞旧日恩，梨花寒月闭重门。清明陌上香车路，认得萧郎不敢言。
手碎琵琶断玉箫，青青谁竟折长条。背啼红袖逢人笑，岁岁春风恨不销。
结束戎装剑陆离，月华星彩共低垂。严城秋冷铜焦死，魂断三千外宅儿。
列坐扶桑大帝前，六铢五色照琼田。直凌海面行空去，飒飒天风散紫烟。
西池南岳坐相邀，仿佛烟中白玉桥。手炙鹅笙踏云路，灵音一半入琼箫。
王母行宫列宿分，九微灯艳紫元君。玉楼金阙非人世，空水茫茫载白云。
家乡原在妙高峰，青桂红兰宛旧容。童子笑迎猿鹤舞，洞门亲启白云封。
西天西去指恒沙，东海东头枣似瓜。斜日乍明秋潦尽，万人相送踏层霞。
金城关外雪嵯峨，龙尾山前涌白波。春风一夜流澌尽，汉使明朝欲渡河。
伏轼长嘶动石门，时艰满目几消魂。非干冀北空群久，羁靮年来苦渐繁。
清泠一派出岩阿，玉碎珠联洒薜萝。云母屏前涵碧露，水晶宫里荡银河。
流觞曲水相环映，鳞瓦华榱起郁嵯。自是沧浪最清澈，四时长听濯缨歌。
丹崖石壁倚层峰，别是人间天一重。流水白云长自在，苍苔翠藓漫堆封。
仙人跨鹤归何处，游客携琴喜见逢。自古传闻三十六，谁知此地有灵踪。
巉岩卓立几千秋，云气长时迥不收。散漫乘风如擘絮，冥濛成雨若浮沤。
朝疑巫峡重重起，暮见苍梧蔼蔼浮。灵运当年曾作咏，白云抱石两悠悠。
幽亭翼翼起岩峦，谁植良材自结团。翠叶轻罗翻古砌，香枝森玉拂阑干。
清阴不独祛炎暑，瑞世偏宜宿凤鸾。坐久薰风飘动处，琅然疏越入清弹。
仙人遗世杳难招，天路瞻望岁月遥。径入深林车辙少，泉鸣幽涧玉声调。
恍疑跨鹤来三岛，宛若垂虹下九霄。闻道石桥壮台岳，是谁移架在吾潮。
山脊峨然一柱撑，风吹铃铎远闻声。层檐有级堪跻蹑，诸圣无由识姓名。
千里江山来远近，四时日月漏光明。风光不减慈恩寺，列俊题名荷宠荣。
何年北斗降元精，绝嵿云根似砥平。品列象形虽地造，安排次舍自天成。
经年不见随杓转，入夜应须伴月明。我辈几回同眺望，恍疑云汉上参横。
昔年樽俎共论文，玉漏迟迟夜欲分。百岁襟期怜郑老，万言大对重刘蕡。
青藜光动天边月，绿绮声随水上云。爱弟旧夸真御史，赐环当复觐明君。
别驾翱翔绝后尘，功成俄领郡符新。从知简拔遭明主，想见敷施慰远人。
锦树秋风催画舫，青山春雨映朱轮。三分公事诗兼酒，莫惜篇章附雁频。
三月轻风麦浪生，黄河岸上晚波平。村原处处垂杨柳，一路青青到永城。
城南黄叶逐人飞，城上寒鸦噪晚饥。老树荒村停落照，遥遥山寺一僧归。
野政老人隐者流，清溪绕屋似愚沟。自编蒲叶作素简，时泻松花洗玉舟。
仲连未遽蹈东海，孺子还复栖南州。别来清事想不废，诗成应画李营丘。
夜窗听雨话巴山，又入潇湘水竹间。满渚冥鸿谁得似，碧天飞去又飞还。
蓟北湘南四往通，水滨惯濯连钱骢。这回得路先鞭去，千里尘随一昼风。
冷月晴窗客下帷，孟轲贤母乐羊机。当年独解观兴废，惆怅堂前游子归。
红绿扶春上槛忙，澹烟笼玉度檐芳。佳人不用陈珠钏，高剪朝霞当早妆。
一度春回一度香，是谁遗我紫明珰。扁舟拟入洛阳去，折尽寒琼二月芳。
花枝瘦软不禁雨，春日自晴还自阴。隔水竹林上新色，几竿轻袅助长吟。
万里寒光一客舟，漫漫何处问巴丘。楚狂宋圣今都尽，云浪犹含小范忧。
天门高处一跻攀，两袖牛龙石雾班。晓渡三溪历三观，已参青帝非人间。
黎水安知非涧瀍，龟书曾忆赐当年。金龙绿野春花好，纯正两生时放船。
两崖壁削势相嵚，巴蜀重关未可侵。地险终输天一着，君王何用五牛金。
天籁本来鸣气序，指头应解拨心源。弦声未数钟期遇，要得春和理性元。
棘闱近接禁垣东，愧典文衡秉至公。五色肯教迷日下，一心宁许揭天中。
阶前雨激檐花白，帘底风摇烛影红。得士愿如龙虎榜，赞襄鸿化副宸衷。
凉风残雨乍晴天，牒却铜章赴日边。儒宦五朝凡五德，沾恩三十又三年。
欺人白发千茎改，报国丹衷不日悬。便拟乞身营别墅，冶城山畔白门前。
庭栽绿竹自清幽，更引寒泉入槛流。镜影净涵淇澳雾，金声遥戛渭川秋。
阴凝翡翠烟光合，润浥帘栊雨气浮。更说蒋生能赋咏，坐看三径思悠悠。
登楼高处谩跻攀，十二栏干夕照间。树色满堤芳草绿，不胜清思绕湖山。
汨罗近与湘川接，日暮停舟吊屈魂。遗恨万年流不尽，至今光价照乾坤。
万里春风二月花，十年尘土一乌纱。惟将素节酬知己，岂有黄金买岁华。
愁边熟食无烟火，江上坚城有鼓笳。忆我旧游如昨日，绣帘青舫越天涯。
终南山色翠含烟，太白峰高尺五天。春暖莺花连万室，月明笙鹤会群仙。
黄尘白发三千里，流水浮云十二年。齐楚飘零成潦倒，令人犹自忆秦川。
洛阳城里雪初消，流水天津尚有桥。汉寝隋陵春寂寞，龙门伊阙晚岧峣。
相如完璧无遗恨，王子吹笙拟见招。为报山人休索价，可能容我伴渔樵。
日射天门万象新，绣衣朱履侍枫宸。云移仙仗千官肃，日映龙颜四海春。
金碗玉浆来内侍，紫泥丹诏下王人。十年趋走金陵道，到老低垂汉水滨。
天纵贤人不计秋，行藏信意得悠悠。花封襄水留民仰，竹杖吴山作伴游。
景入桑榆尘事省，春填门户圣恩稠。老来无物堪娱寿，裁取新诗记海筹。
玉质虽精更用礲，切磋磨琢趣无穷。但於天理昭如视，何患私情众互攻。
明善诚身为要诀，博文约礼是深功。从今日用培基处，敬道尤须彻始终。
双树苍苍玉不如，牵风弄日庇闲居。床前竹冷新铺簟，架上梅过自曝书。
散骑直庐谁偃息，平津客馆久丘虚。种瓜莫道东门近，肯为鸣驺暂倚锄。
垂杨东下转金沟，忽讶纤纤并马头。班殿未秋宁似扇，秦楼初晚正如钩。
双蛾映水遥传恨，一掬当窗不揽愁。谩道南州歌蕙草，薄情元不为封侯。
阁上张星旧在天，阁中璧月夜仍圆。云欹宿鬒初临镜，风砑乾红未襞笺。
两臂舞钗金阿那，一声歌树玉婵娟。君王万岁欢无极，肯信江花易夕烟。
濯锦江边霞满天，博南山下草如烟。相逢偷把刀环视，肠断孤臣谪九年。
咫尺登临且此山，拟寻崧少访商颜。因人始觉江山胜，作吏惟便岁月閒。
褉日尊罍须纵饮，花时车马欲忘还。咏归剩有春宵兴，正及高城月半环。
故人门巷骑曹西，嘉树芳兰忆旧蹊。诗语忽惊年事换，荐章重喜姓名题。
相思入梦还迷路，文字交欢岂病畦。欲试平生看晚节，柏台高处已分栖。
闻君移住柳湾前，忆我幽栖十二年。临水条桑犹沃若，当轩修竹已苍然。
河阳客散传遗墨，绵上人来换旧烟。勘破浮生真传舍，不须华表问飞仙。
诗名此日满儒绅，酒畔重翻楚调频。归思暗惊红树晚，交情真笑白头新。
飞鸿迹寄千门雪，老骥心驰万里尘。曾是荆南怀橘客，一杯分我洞庭春。
乘传翻惭里巷荣，故园犹及见秋清。骊驹慷慨燕南调，鱼鸟侵寻海上盟。
刻烛敢忘今夕会，据鞍非复少年行。春明紫禁烟花绕，想共趋朝听晓莺。
西林幽事澹相关，远陌初穷识旧湾。洞里莓苔疑小有，壁间行草忆高閒。
松杉落落临孤巘，钟磬泠泠隔九寰。莫讶诗人贪佛日，杏花零落即春还。
石磴迢迢蹑远空，晚来烟月转空濛。虚疑涧饮随龙去，且得云栖与鹤同。
潭柘偶然谁作寺，松涛无恙自含风。凭君说向尘埃客，想像题诗莽苍中。
睡稳藤床出郭迟，行行已负白岩期。澄潭古寺僧常定，老树前朝客易悲。
路远竟随明月至，山空似与素秋宜。重来拟结骚坛侣，莫使山灵笑后时。
竹边尊俎意生凉，散作清风爽欲狂。初月光微犹胜烛，长河影淡不成章。
偶陪露坐惊离席，却笑天游滞异乡。知己年来萍梗甚，楚江归路忆微茫。
遗编长对赵东山，平地谁能绝顶攀。发轫旧曾乘岁壮，篝灯今却愧秋閒。
一官宿届风云际，尽日沈迷簿领间。我欲函书投北渚，馀波犹得洗颓颜。
漫天无奈白杨花，何处飞来入帝家。清夜踏歌愁似海，月明宫树但栖鸦。
镜中容貌本如花，内里分明敢自夸。一夜为春憔悴尽，莫令终日废铅华。
独抱琵琶西向秦，谁怜妾是断肠人。东风吹绿新杨柳，嫁得萧郎已过春。
晚凉风度玉池香，看尽归鸦入建章。妾貌不如莲样好，莫将明镜比寒塘。
绿满南园桑叶肥，风光欲尽柳花飞。妾生不及吴蚕死，留得春丝上衮衣。
半夜仓皇接报书，开缄拍案一惊呼。诸公至此吾何望，天道如斯古所无。
欹枕沉吟连梦寐，挑灯絮问怪妻孥。披衣启户看乾象，黯黯寒星数点孤。
沧江石出烟水清，林麓雨过溪山明。罛船老叟快呼侣，隔浦轻篙鱼不惊。
儿童轧轧能荡桨，鼓柁扬舲催下网。力柔沙软探网迟，叫嚣已作鲂鰅想。
绿杨沈影藕花稀，菰渚潮生落照微。船头溅水牢笼满，少妇收鸬薄暮归。
携鱼换米羹盈釜，维梢直向前村浒。酒旗风里唱蛮歌，波底月高酣欲舞。
束水生烟满中宿，轩辕吹断昆崙竹。猿归峡里不闻声，一片云根压飞瀑。
中有幽人恣遐躅，坐破苍苔弄澄绿。掀云浣翠苦不足，梦入层峦泻金粟。
乖龙抉山巨灵肃，生忧坏此混沌玉。贮得清泠千万斛，畀尔来昆畅心曲。
我生见石不轻爱，今来已作南宫拜。非关磊砢标天奇，远意却在嶙峋外。
一枝长戟六钧弓，千里山河百战中。惆怅故园衣不到，边城容易起秋风。
十年辛苦厌尘沙，只见秋风不见家。今日归来篱落下，肯将醒眼对黄花。
石尤风动驻征帆，千里孤光月正南。翘首故林天一角，水禽相伴宿芦潭。
转壑穿林驾小车，曈昽初日散平沙。春光恰似秋容淡，处处春风吹落花。
故乡南望渺无涯，水面云深日又斜。欲问浮生何所似，试来风处看杨花。
缺月挂在城南村，百花黯惨无精魂。开眼东阑一枝雪，清光回昼寒灯昏。
牵衣昨夜走相觅，风物虽好非吾园。盘龙小椀破春梦，主人颜色如花温。
归来展转久不寐，缟衣月淡扶桑暾。今宵又作省中宿，相思复欲来呼门。
露华飕飕鬓脚冷，主人不出花无言。明当扫拂花下石，我欲往置双清尊。
叠石为楼云与平，楼荒空有石峥嵘。残基草长阴狐啸，幽壑人希野燐明。
少主羁魂悲海岛，孤臣忠愤殪燕京。只今楼下潺湲水，似为当年作怨声。
早从江市乞鱼秧，养得纤纤翠鬣长。稍觉波涛吹夜海，便惊风雨到秋堂。
悠然不畏银床近，伏处应贪石盎凉。此意分明鱼是我，千年谁复问蒙庄。
草堂秋半气如冬，孤月飞来海上峰。兴在据床知庾老，时经剥枣念豳农。
露华拂曙惊仙鹊，河彩当空动玉龙。绝景此时真一快，豪吟还拟奋诗庸。
孔明庙前江水深，千载尚见柏森森。越僧西行不到蜀，何以写得青铜阴。
宝地珠林隐白沙，曾随行客过柴车。遥想故人开梵处，毵毵花雨落加裟。
江东纸价近能高，词客春来兴倍豪。老去才情浑短尽，空劳雪茧到东皋。
两街都录有司存，共喜吾家得辨臻。辅教有书勤献纳，洗光佛日荷尧仁。
白云丹井经行处，龙护生公夜讲台。还忆两山群弟子，松枝西指望归来。
对御经筵日日开，香云长绕雨花台。百官殿上齐弹指，再见天台智者来。
六十馀州旧化风，流传今复到江东。龙盘虎踞京华地，圣主重兴佛陇宗。
湖上招提信少双，翠微楼阁白云窗。耳闻古佛遗真像，眼见高僧竖大幢。
衲挂紫藤惊鼠窜，钵分沧海毒龙降。怀香欲叩毗尼藏，寸莛临钟不易撞。
粉红花放满枝春，嫩色柔香过雨新。啼鸟一声庭院晓，隔窗催起画眉人。
夏圭丹青世无敌，远近淡浓归数笔。天机所到入神妙，此图犹为人爱惜。
青山峨峨树童童，高泉一派飞白虹。云林烟谷互隐见，羊肠细路东西通。
溪边丈人青似玉，倚树悠然吟不足。我役黄尘奔竞途，劳生颇欠看山福。
春风几度蔷薇开，旧时猿鹤休惊猜。有田可耕书可读，家在山中归去来。
溶溶新水碧於苔，风静菱花几个开。小艇不知何处客，载将秋色过溪来。
矗矗峰峦过雨新，暖风吹绿半溪蘋。从来不识尘劳事，输与船头弄笛人。
湖上韶光似酒浓，踏花重觅旧游踪。东风知我看真景，轻约春云过两峰。
西湖山色两清奇，况是梨花酒熟时。整顿兰舟载春去，莫教鸥鹭笑来迟。
绿阴庭院巳非春，红药翻阶露朵新。绰约娇姿谁得似，天风吹下卫夫人。
露华闪闪照秋林，谁把红芳暗博金。白露不凋霜不剪，也知中有向阳心。
自是中黄第一家，雁来时节傲霜华。如何秋色无人管，移向龙泉道士家。
雪光落盏白如银，西涧流澌几日春。自叹穷途同阮籍，何须潭水忆汪伦。
凤仪暂戢无妨达，鹤口新添未便贫。故里故山谁好事，书来细写似鱼鳞。
小池春水亦汪然，白鹤桃花非世间。睡起大声呼煮茗，兴来小笔乱涂山。
风生苹末纤纤织，月上林端细细湾。此日胸中无一事，庄周梦蝶未为闲。
今年二月寒如冬，春光惨淡人意慵。雄风雌风花命薄，欲雨不雨山睡浓。
摊籍懒将思兀兀，闭门何物来冲冲。明朝后朝无杲日，?掷行春九节筇。
谷雨相催物物新，散行时让汲泉人。共听牧子吹芦管，一任松花打角巾。
有竹有藤将废寺，好风好日半闲身。安能移榻溪流上，怪石高梧作比邻。
闲门镇日可张罗，丛桂新条长旧柯。无可柰何春事短，不如归去鸟声多。
江城三月犹巢燕，野俗群儿喜斗鹅。洪饮苦吟俱意懒，试茶邮水一朝过。
微凉小馆寄墙东，树影泥香尽日封。春到九分人梦梦，花留一片转秾秾。
叩门大率皆凡鸟，吊古无端忆醉龙。老至渐多荏苒叹，故乡霞外隔千峰。
马首青山伴客行，秋风一叶似官轻。留宾无复陈惊座，嫚骂谁容弥正平。
弛担簿书催酒散，跳波珠玉斗诗成。延陵簪笏辉前后，五柳新栽别有名。
悔山一过一迟疑，今下欢溪遂所思。薄送愧临千尺水，宦囊嬴有半游诗。
张公洞口云如昨，西子湖头柳似眉。闻说荆溪可依隐，酒鎗茶曰猛将随。
延陵公子字嘉名，古锦奚囊发赤城。绣岭不争雄构绣，清溪专为壁人清。
亭亭白鹤云中起，渺渺朱霞天末生。彩笔巳还无可赠，他年竹下共班荆。
山行不足水行看，万朵芙蓉万顷澜。一路逢僧知姓字，到家迎妹问平安。
汝归紫蟹黄柑近，我睹衰芦败柳难。寄语亲朋无好况，病愁专不为毡寒。
鹿呜歌里和桃夭，白首相看似一朝。清俸屡沾三世业，内班新缀两宫朝。
门临杜曲天相接，脍出蓬池手自调。为报平反终有喜，寿颜春酒任红潮。
吉州属邑雄西昌，龙河武姥青玉光。霸先城头雾气紫，山谷祠下洪流泷。
黄头将军击妖贼，万鼓天齐响桥侧。至今父老传诵之，忠义名邦字深勒。
曾君世系出西昌，初来吏部神扬扬。三年佐郡压青兖，九载相逢归故乡。
我服衰麻世所哀，君今衣绣世所荣。哀荣共在故乡好，明日分襟无限情。
朱门何事滥吹竽，玳瑁筵开系白驹。是处云霞联赵璧，频年风雨泣隋珠。
华名第一归仙客，高价无双得丽姝。美酒十千?尽醉，共将行乐赋山枢。
仁远乎哉只此心，为因失养转沦沉。静驰浮想天机浅，动逐游尘嗜欲深。
克己须从偏处克，寻根莫向叶中寻。我闻入圣无多诀，混混原泉不可禁。
潇潇苦雨湿衣裘，两度移居尚未休。岩树层层云雾暗，野花片片石泉流。
怕遭兵火依高寨，愁对妻儿忆旧丘。恰似携家江上住，明朝风浪又移舟。
男儿侯骨自天成，年少登坛独擅名。象岭风生疑说剑，龙门烟靖好谈兵。
传家岂独誇文简，报国还来有武卿。闻道交夷心胆破，湛恩期尔被边庭。
皇王帝伯一蒲团，落尽松花不下坛。岂是江山制夫子，秪缘夫子制江山。
往年此日在京师，西望巴山正欲飞。莫道岭南非善地，小儿初舞老莱衣。
风清月朗蛋船轻，到处青天有酒星。淼淼番禺江上水，几番迁客梦中经。
山尽雩坛水尽沂，暮春人亦暮春衣。不知雪月风花老，几度空山打坐归。
炎海中间此放舟，江淮河济只浮沤。悠悠共老风尘里，知是人间第几流。
病后花坛扫月稀，南枝光映屠苏衣。一壶未到醺酣处，莫拄桄榔杖子归。
远臣不与近臣同，但爱花枝照眼红。莫道夜深无酒卖，蛋家船在岸之东。
白舫青帘几夜同，洞箫声里海云红。百年身世今何处，笑倚梅花月正东。
益庵本自是神医，也向花间拄竹枝。莫惜更寻程道士，皇舆正尔赖驱驰。
轻帆短楫溯烟波，叠渚回舟奈远何。一路诗从愁里得，二分春向客中过。
江通汉水晴偏绿，山入湘云晚更多。何处思君肠欲断，楚妃祠下听吴歌。
绣帘春色酒旗风，堤上桃花对面红。歌拍满楼人满月，不知青草六朝中。
迎长命酌小堂开，有客翩翩结驷来。杖屦喜随三老后，葭灰初报一阳回。
清酣欲作梅花梦，淑气先薰竹叶杯。痛饮留髡仍听雨，诗成无待黑云催。
云傍青山影傍溪，落花深处伯劳飞。静团云日边江树，斜掩风烟面水扉。
爱踏莎堤移晚履，欲裁蕉叶当闲衣。婆娑竹径行还住，时听軥辀对落晖。
罗列波光数百峰，一樽何惜与君同。江流恰共诗情远，山色何如酒兴浓。
习习和风吹短鬓，萧萧凉雨洒孤蓬。寻常一笑非人世，疑是星河有路通。
笠影江湖习已忘，雪花遥见数峰藏。残年有兴惟搜句，老病无医自检方。
千古英雄悲岁月，一时师友易参商。隆冬试把天机看，消却重阴又一阳。
孺子亭前怀孺子，滕王阁上吊滕王。羞将南海双蒲屦，又蹈燕京万里航。
步进竿头成脱洒，践那叉顶未仓皇。湖山造次还携手，百咏须教醉百觞。
玉碗閒挥拨玉尘，梅花烹就腊前春。龙团点化元无滓，沆瀣餐来更迫真。
铁鼎青烟回别鹤，瓦瓯元酒劝何人。云山傥入周南梦，更话云山未了湮。
山如庐阜眼中稀，笑挽长江入酒卮。翠壁丹崖烟淡淡，洞云岩树晚依依。
心非到处真成梦，画不能如更着诗。歌罢沧浪一回首，湖鸥故故傍人飞。
湖山影合橹声传，绝景那容着语言。汗漫移舟思往日，空濛招手是何年。
尚平老去婚应毕，范蠡归来节亦全。料理太平堪击壤，五云常捧御炉前。
萤灯几点乱渔灯，远鼓时闻变寨更。欲把长江来酒盏，与君聊泻百年情。
正阳高辟照重瞳，武阵前驱驾六龙。旗影忽看天际外，銮声时在柳阴中。
金根雷动宫车转，雉尾云屯帐殿崇。执锐愧无承义志，从桥实切大夫忠。
传闻大驾渡滹沱，圣德当天水不波。曲逆晓烟迷朔岳，常山春雨见阳和。
万家鸡犬荆门近，千里莺花辇路和。无奈腐儒忧伏枕，只缘卑湿楚中多。
天上黄河白昼来，春风龙舰锦帆开。龟鱼跃浪承颜色，箫鼓缘堤落杏梅。
照影昔呈希世瑞，横流今见济川才。十年垂拱宽民力，却笑宣房起暮哀。
衮衣暮入飞龙殿，明祀朝歆纯德山。不为弓刀留汉水，岂应松柏惨愁颜。
翠华映入飘仙洞，紫气浮空拥穆关。父老不须南望切，扫除霜露便应还。
宋昌夜佩汉军符，张武乘时亦丈夫。自是王门多将相，不关六合定须臾。
租蠲云舍民逢岁，晏锡兰台酒既濡。圣主功高汉文帝，承天原不比中都。
一骑飞尘入建章，文华诸老共焚香。开函宛见天颜喜，草奏先书圣嗣康。
趋命追呼盈省闼，有时颠倒著衣裳。更闻慈庆祈冥福，晓夜垂堂虑更长。
鸊鹈淬剑鹊调弓，猎罢阴山落日红。铁骑不嘶沙碛草，牙旗飞掣桔槔风。
一片秋光素如练，满山黄叶霜初染。斯人巾履晋风流，松竹閒依白云敛。
筇杖儿童不暂离，笔床茶灶相追随。好似柴桑陶靖节，归来孰与同襟期。
夹江山势如削玉，夹岸人家茅结屋。屋头挺挺多脩篁，屋外垂垂杨柳绿。
渔舟欸乃声相续，得鱼沽酒聊自足。就中高人欹席帽，策骑前来访幽躅。
屋外群山如削葱，屋头翠柳清阴浓。松根白鹤起欲舞，藕花香散西湖风。
爱花少年颜如玉，画桨轻摇浪纹簇。羽扇凉生香袖飘，恍在若耶溪水曲。
晓辞天陛出金台，仗剑分携亦壮哉。玉署已看书最绩，江亭暂共对离杯。
秋经冀北霜初凛，冬去江南梅正开。扫遍松楸无久恋，都门指日候重来。
台端久矣著蜚声，衔命新从冀北行。政教已看归掌握，师生深喜得宗盟。
轺车到处秋风冷，藻鉴悬时夜月明。收拾栋梁应有待，好抒忠赤答升平。
堂北凄风捲素帷，萱花一夕竟凋衰。词林有子登清秩，机杼无人理断丝。
镜掩香尘鸾影寂，窗含明月鹤声悲。平生见说多贤行，铭勒何惭太史碑。
莲亭潇洒瞰清漪，嫩绿新红种满池。并蒂倚风娇欲语，双花凝露净还欹。
远追周室禾同颖，近似渔阳麦两岐。和气致祥应有自，佳声从此播明时。
别墅同追一饷欢，喜陪车驾出朝端。花飘红雨三春暮，麦熟黄云四野宽。
醽醁杯倾鹦鹉滑，樱桃盘荐水晶寒。游歌何幸逢全盛，仰祝鸿图万世安。
咫尺南园接上林，共娱风景聚朝簪。花因春后开还落，水自溪分浅复深。
綵笔倚阑题乐事，冰弦当座助歌音。主宾欢洽难胜醉，何用临岐酒更斟。
朔风吹雪满林端，顷刻青山变玉山。敝履尚思东郭趣，蹇驴应向灞桥还。
寒生短棹沧江阔，光映疏棂卷帙閒。三白丰年今有兆，农家从此尽欢颜。
三径频来藉碧苔，一区吾岂草玄才。旋呼白鹤为童子，笑指春江是绿醅。
隔岸黄尘休举扇，西山晴色好登台。金门错忆浮生事，何似林中酒一杯。
谢家池馆半蒿莱，话旧重斟竹下杯。渔艇夜随双涧入，荜门晴向五峰开。
求田计总输秦客，张乐人犹指汉台。不是北山迷出处，烦君骑马到苍苔。
春来日上课农亭，满壑云含雨气青。东作易成耕犊健，居閒能诵兔园经。
雷转桑乾白日昏，防秋边垒万星屯。先声几发金吾骑，力战犹传铁裹门。
豪杰此时须甲胄，封疆何地不乾坤。似闻西镇分人我，蛇势常山请更论。
永宁山外黄花镇，隆庆州傍土木城。千里风烟开紫塞，万年根本是神京。
分工幸筑沿边垒，深入宜防间道兵。见说虏酋窥伺久，花当谁识近年情。
飞狐倒马紫荆连，此去朝廷路一千。虎豹向来严锁钥，犬羊今日盛烽烟。
时名受脤当关将，岁德临分破虏年。愿假精兵渡辽水，莫令疲病久戈鋋。
新河洗马晚苍苍，风急城孤古膳房。分道往年频失利，筑垣今日见周防。
转输几实饥人腹，锋镝新扶战士疮。乳哺庙谋应不后，坐看穷徼系苞桑。
阳河西带镇宁流，顺圣川南是蔚州。比岁凶荒犹在眼，向来荼毒几曾收。
灵关背出红沙岭，直峪斜通白草沟。封殖紫荆端在此，仓场刍粟可深筹。
?鹈淬剑鹊调弓，猎罢阴山落日红。铁骑不嘶沙碛草，牙旗飞掣桔槔风。
二月銮声重楚巡，策勋犹及凤城春。周回南北六千里，信有人间八骏神。
少小家居古北平，熟闻边事惯轻生。双旌夜渡桑乾水，一剑朝冲可汗营。
排闼未陈忧世疏，弃繻空有愤时缨。沧江卧病今虚晚，鸿雁秋风旅梦惊。
君今执法白门西，余亦将随倦鸟栖。黄箨为冠芰为服，几时停棹武夷溪。
武夷溪上水溅溅，东入沧溟天汉连。万里裹粮从汝去，乘槎直到女牛边。
君王按剑东南征，锦障黄旗出凤城。矫矫六飞熊虎士，中原万里倚戈行。
云中铁骑猎渔阳，鼙鼓填填夜未央。白马将军传号令，金盘宝箧进壶浆。
黄牌使者出行营，选舞徵歌倾卫城。报道儒生饬士马，南州叛贼一时平。
桑黄渺渺蹑飞尘，清路人传天子真。宰相无须保车驾，至尊雄武动如神。
郁林东下对扶桑，黑雾沉山日晕黄。鹧鸪啼上桄榔树，一寸乡心万里长。
巴东春水锦江来，流入荆吴万里回。楼船细逐江流去，不见瞿塘滟滪堆。
峡猿啼过下牢关，雪岭连天三百盘。锦官城外西游客，白日高歌行路难。
连云不断三危路，雄略犹残八阵图。巫峡剑门天地险，锦官白帝霸王都。
青春风采照秋旻，匹马都门问去津。一剑传家勋业旧，九天拜命宠恩新。
身随白雁过南楚，梦逐红云捧北辰。蜀檄近来闻有警，挥戈早为扫烟尘。
故宫芳草泣铜人，沧海楼船是紫宸。赤手欲擎西坠日，丹心誓扫北来尘。
山河万里归元主，庙宇千年祀宋臣。翘首燕山知几仞，至今高节共嶙峋。
将军拜命向边城，坐镇天山翼太平。风起柳营朝草檄，月明玉帐夜谈兵。
貔貅宣力皇威振，烽燧销光塞漠清。勋业行看光汗简，肯教卫霍独驰名。
赤手当时欲捕龙，十年回首转成空。学求匡世偏招侮，诗未惊人已觉穷。
多病伶俜怜汲黯，一官落魄笑扬雄。襟期欲话无人共，坐对清尊月正中。
谁点霜华入鬓斑，雨声连夜苦潺潺。逢迎无术贫谁咎，婚嫁催人老未閒。
仗节伏波遭死谤，知几疏传却生还。圣恩倘赐馀生骨，便买丘园入乱山。
蜗角蝇头梦已休，红尘奔走更何求。经纶有志俱成幻，造化无情苦见雠。
泉石不妨为老计，乾坤何处是生谋。此身却悔从前误，轻掷渔竿事远游。
穷达看来是偶逢，苍天影响竟梦梦。老亲菽水贫能乐，浮世风波梦亦慵。
白骨终须随劫化，黄金何用觅侯封。试看旧日豪华地，断础荒烟积翠重。
遥随大阮来京邸，家学渊源细讨论。逝水东流惊岁月，白云南望忆椿萱。
关河明日成千里，风雨何时共一尊。相约曲江春到后，杏花深处候来辕。
客窗灯火久谈经，几度阶前见落蓂。梦里老亲双鬓白，望中故国乱山青。
一尊菊醑芙蓉岸，数幅蒲帆杜若汀。大阮青霄应惜别，龙门伫待驾风霆。
岭峤新开百里堂，桃花多种似河阳。琴声为变东山俗，宿影遥含北极光。
金甲未能忘细柳，闾阎先已颂甘棠。政成早晚来优诏，伫看飞凫入建章。
百年宠辱两无惊，东去扶桑近海瀛。四百芙蓉看倚剑，白云飞断世间情。
自解朝绅间桂坛，秋风摇落切云冠。荒涂久矣横今古，莫道人间隐不难。
风雨朝来罢灌园，东篱散发望郊原。林深如在青山里，忘却君家住对门。
弹铗无鱼归未期，他乡风雨倍凄其。那堪枕上鸡声起，绝似楼头话别时。
九十日春浑有几，相将一半雨兼风。草堂晴旭生虚白，花径儿童扫落红。
漫喜故人来泗北，更期后夜宿山中。青鞋布袜须吾辈，百遍相过意未穷。
南省卿云近紫微，明光晓奏劝宵衣。自从剑佩归沧海，不见鸾舆出禁闱。
一曲春湖明主赐，十年芳草故人违。莫教绮季山中老，且为皇储定是非。
氍毹春暖锁芙蓉，争羡胡姬拜汉封。绕膝锦晙珠勒马，当胸宝袜绣盘龙。
百宝阑干护晓寒，沈香亭畔若为看。春来谁作韶华主，总领群芳是牡丹。
数朵红云静不飞，含香含态醉春晖。东皇雨露知多少，昨夜风前已赐绯。
瑶华脉脉殿春残，姑射仙人画里看。月下敢矜容似玉，年来真有臭如兰。
艳蕊连翩映彩霞，独将倾国殿春华。虚疑五色文通华，散作平章万树花。
非烟非雾倚雕栏，珍重天香雨后看。愿以美人锦绣叚，高张翠幕护春寒。
麦已登场稻满田，正宜甘泽沛平川。皇心上与天心合，和气时应雨气连。
夜月照空离毕宿，朝云拥岫冠山巅。伫看四海沾濡足，击壤齐歌大有年。
望雨雨来山谷周，沛然沟浍集皆流。皇心轸念无留狱，天意生成属有秋。
万籁松筠清入画，千原禾黍绿盈畴。边廷又报南征捷，一洗炎荒瘴雾收。
钟山紫气郁崟嵚，王气空来御殿临。德雨净蠲三伏暑，乔松青护万年阴。
六朝文物誇从昔，四海车书际自今。浅薄每惭无补报，华封三祝小臣心。
蜂鸦燕雁蝶莺蝉，窃玉偷香小槛前。朝噪山林声轧轧，暮穿帘幕影翩翩。
曾传苏武胡中信，解入庄周枕上眠。几度绵蛮枝上语，数声哽咽夕阳天。
世事多因广客蛇，金偿同舍岂咨嗟。拂尘饭甑疑偷饭，纳履瓜田道窃瓜。
马援无心怀薏苡，广平有意赋梅花。烧残蜡炬逢天晓，误向窗前浣碧纱。
黄道天晴拥佩珂，金陵王气漠然多。江吞彭蠡来三蜀，地接昆崙带九河。
凤阙晓霞红散绮，龙池春水绿生波。华夷正值升平运，端拱无为保太和。
列郡徵贤起俊髦，万机独使圣躬劳。开藩上相颁龙节，破虏将军设豹韬。
地接皇图三辅壮，天垂华盖七星高。逢春别赐瑶池宴，捧进金盘五色桃。
天近鳌头花簇仗，风低豹尾乐鸣球。九门阊阖开黄道，万乘旌麾拥翠斿。
昨日钟山甘露降，每朝华盖庆云浮。紫荆山耸江吞涌，水绕花飞满御沟。
千重万叠涧中山，山翠林霏空色间。怪得灯前誇泼墨，徐村昨日看山还。
千帆影里练光开，白玉城摧动地雷。故傍浅沙鞭马去，却惊飞沫溅衣回。
林岫生烟水起风，湖山一抹隐雷峰。吴歌四面渔灯乱，坐到南屏罢晚钟。
不向苏堤即白堤，轻舠随意六桥西。秋林欲画无人爱，邀得山僧共品题。
茶熟香微冷竹炉，芙蓉的的向人孤。谁能蘸笔西湖里，貌出孤山宝石图。
沙边柳色已知秋，多少琳宫在上头。曾向金陵门外望，莫愁湖水不胜愁。
虽无千树小山丛，爱著繁花水榭东。十日花时连日雨，眼看狼藉欲随风。
闻道萧娘病欲苏，画船日日傍西湖。南屏一路春阴绿，只少当年旧酒徒。
才过草市溪边舍，复转岑山月下砻。维舟直傍滩声宿，要使乡心一夜空。
峰回滩转石玲珑，傍楫随篙诘曲通。正是贪奇心不定，轻舟直下去如风。
云溪驿里经过处，六七年间两度行。风土不殊初到日，雨墙难认旧题名。
异方见月思乡县，远客逢秋念友生。明日巴陵江上酒，弟兄相对不胜情。
阙下千官侍凤楼，苑中天子建龙斿。豹房虎圈先班赏，武帐前边赐姓侯。
寄迹京华胜赏稀，偶来仙院静尘机。明河倒影夜低户，凉露无声秋满衣。
铜漏滴残人共醉，玉笙吹断鹤孤飞。空庭改席多幽兴，月落长安并马归。
紫绡挥断泪阑干，窗下秦筝独自弹。三月梨花风又雨，小楼燕子怯春寒。
广平发轫抵皇州，燕赵风光总胜游。宿露尚滋官柳色，晴云远荡御河流。
鹤通仙气能中养，龙抱天机不外求。况有怜才京兆尹，西山相对赋高秋。
天书早下促星轺，二月关河冻欲消。白首应怜班定远，黄金先赐霍嫖姚。
秦云晓度三川水，蜀道春通万里桥。一对郫筒肠欲断，鹡鸰原上草萧萧。
当年雪月醉宵分，十度梅花始见君。巴蜀胜游偏有赋，东南多事岂堪闻。
江涛夕荡金陵月，山气寒生剑阁云。此去乘秋应上疏，三吴好练水犀军。
辞官高卧故园秋，亭榭常招枚马俦。老去襟期聊共赋，醉来风物转相留。
霜花簇簇明三径，烟树苍苍暗一丘。莫向梁园重怀古，歌钟凄断使人愁。
相别京华岁月遥，双林枉驾识仙标。隔年投刺何疏懒，抱病参禅正寂寥。
河北剑霜嗟暮景，晋阳灯火忆春宵。壮心莫道非王粲，几欲从军看射雕。
海国东来感异乡，醉中怀抱为诗狂。烟花转觉清明近，风雨都随寒食忙。
惯事谩誇王介甫，出游谁似段文昌。汉江佳致传闻久，愿借春晴泛画航。
桃花落尽客重来，明月高天照酒杯。最爱主人年少日，淮阴市上钓鱼回。
春云如黛点钟陵，湖水生波尽解冰。几处东风回弱柳，千岩雨色润垂藤。
香筵宝座初闻梵，塔院莲龛正试灯。阁上莫辞同醉酒，望中原草渐层层。
群峦马上俯崔嵬，海色遥临睥睨回。万里职方周地尽，千秋风气汉时开。
危峰春晚常吹雪，急峡天晴忽起雷。闻道粤南犹列戍，将军谁是伏波才。
云鹏高自爱南池，岂谓神霄竟得知。万国衣冠劳领袖，八朝钟簴寄安危。
垆椎海岳元无迹，鈇衮春秋更有词。成绩满前仍愿察，华夷犹恐未全熙。
超拜何烦拨芋灰，帝家飞骑诏回来。清风黄阁唐元老，化日光天舜五才。
名会泰阶星象动，身迎皇极岁华开。阳和欲遍人间世，还听声声画角梅。
鹤立空阶吏散厅，周檐古柏耿疏星。岁华不负春盘绿，勋业无惭晓镜青。
榜冠群英诗压郑，门多诸从易传丁。烹茶自把梅花嗅，谁识先生是独醒。
更鼓迢迢报讼厅，斗回寅位转三星。胜传灵照金花巧，酒送宗文柏叶青。
郡有辟书逢举岁，已无征役到閒丁。年华五十今逾二，已觉虚浮世梦醒。
三百江城一日风，又从桥口繫孤篷。忽惊深巷来佳客，不厌寒门问病翁。
旧事多伤春鬓白，好诗留剪夜灯红。阶前即便呼儿拜，眼底谁人识马融。
长揖耕夫问牧龙，苍峰东指塔重重。邮亭岁远无门榜，破屋墙边四五松。
细风吹雨散还收，四月轻寒正麦秋。梅子已黄蚕巳熟，满村桑柘叫钩辀。
两娥湘浦倚秋清，九处峰峦九系情。玉露半空明月冷，西风吹落佩环声。
愁搴木末吊沈湘，万古江流怨与长。何似霜花识幽意，年年秋晚为舒芳。
紫毫濡染墨淋漓，木末孤搴诵楚辞。月黑林深湘渚夜，一天风雨泊舟时。
崖穿晴瀑悬林白，树滴寒岚堕石青。天目旧程行颇惯，马头秋色落云屏。
茶瀹花磁洗睡魔，枕流亭上暮凉多。狂飙吹下西山雨，一片秋声恋败荷。
秋尽东行思渺然，阴阳何用问苍天。数声黄鹄青云上，几点疏星白雁前。
月印西林明野寺，潮平东海长桑田。十年风雨江湖梦，重问当年范蠡船。
晓传温诏下承明，昼锦宁亲出凤城。捧檄正悬忧国梦，望云长忆倚门情。
瑶池天近恩波阔，琼海春深爱日生。莫向周南叹留滞，早期勋业著西清。
绕郭星河入望频，上方台殿迥无尘。鸡鸣紫陌千门晓，雨过平原万草春。
天际彤云长捧日，楼头青鸟欲依人。前朝第宅今何处，惟有棠梨岁岁新。
宦园蝉蜕正芳年，曲巷方斋祇自怜。白日静移编竹坞，秋风长送钓鱼船。
山间鹤梦随春梦，海上狼烟拂曙烟。自分华阳高士笑，披星驰马枕戈眠。
春风春日送仙槎，珠海芳尊共物华。帝里九重同恋阙，师门八十讲通家。
玩馀樵岭清秋月，冲碎罗浮古洞霞。此去不妨呤弄在，蓬莱仍有万年花。
行藏用舍自浮槎，当代宗工仰太华。莫道林邱堪卜筑，应怜寰宇本同家。
丝纶伫补山龙衮，风采看腾玉蝀霞。飧菊野人无所有，送行聊折两三花。
仙佩当年侍冕旒，承恩来下古浮邱。閒披逸典开名境，每与清人结胜游。
诗比国风真伯仲，化如时雨总徽柔。玉堂明日归朝去，应记童冠几咏讴。
闻说兹邱在海心，洪涛千顷载浮沉。天仙奕奕明开府，水鬼翩翩夜贡琛。
玳瑁五章供法座，珊瑚七尺照华林。自从代变沧桑后，野草閒田直到今。
野草閒田遂辟庐，上公新社集文儒。绣裳白简争先后，皓首庞眉亦步趋。
胜地万年开后学，清风千古起凡夫。不知异日来游者，能续乾坤此意无。
晚沐胡然命此楼，上公清暇得优游。弹琴寂静薰风昼，载酒招邀白露秋。
野客或来时与坐，邻鸡飞过任追求。因知宰相汪汪度，海阔天空物并收。
唐宋以前皆有记，由来此地是仙家。偷閒冉冉循芳径，纵目悠悠感岁华。
漫把真烟磨写字，旋淘丹井汲烹茶。诗成坐啸无人和，时向池塘数野花。
出郭为寻方外胜，登楼全览洞中天。澄潭鸭绿涵高树，晚稻鹅黄遍下田。
万里长空稀过雁，一林寒露有鸣蝉。感怀欲作悲秋赋，几度凭阑意惘然。
东风吹雨早凉生，送尔西游两月程。兰蕊酒倾荷叶满，洞箫声按竹枝清。
隋珠有焰三千丈，赵璧应酬十五城。想到高秋归定日，斑衣光映菊花明。
八载离家伴读书，恂恂终日见颜愚。春风野水花枝瘦，夜雨山窗灯火孤。
高第三年嗟露薤，新阡诸子泣青刍。不知未了因缘在，还许来生再结无。
江边寺里为君来，绝璧高亭对酒杯。万里海波冲鸟落，半天风雨挟龙回。
苍松解引寻真路，宿草空伤济世才。莫上书堂歌伐木，寒泉呜咽使人哀。
千金曾结少年场，自拟重逢典鹔鹴。念我游燕歌后筑，问君归粤橐中装。
来投短刺门前客，立忆他乡马上郎。极目吴阊飞匹练，回船无笑子猷狂。
孤山突兀起层峦，石壁菩提玉掌寒。磴拂苍虬千岁老，襟流疋练几回湍。
禅光若共林光隐，法界原同下界宽。应是巨灵曾劈处，芙蓉觌面切云看。
金飙初动蝉鸣歇，雨过轻凉散清樾。佳士研精不下帷，惊见素商隃八月。
林疏几净绝纤埃，长日书声隔崦来。朱露滴残枫叶老，芸香过尽桂花开。
人生等闲驹过隙，羡子青年勤努力。夜窗灯火喜相亲，平砌分阴知更惜。
嗟余废弛竟无谋，笔砚荒芜几度秋。年光逝水追何及，时向西风叹白头。
銮舆晓出都门外，狩猎平原为观稼。千村鸡犬寂无声，万骑经过肃严戒。
维时孟冬若春深，和气融融满空界。乃知德泽符天心，酿此甘液垂沆瀣。
纷纷点缀松柏间，灿若明珠照回驾。叶上迎风色愈坚，林间映日光相射。
赐时顿减词臣渴，尝处即起吾氓赊。小人何幸睹清平，献纳遥临玉墀拜。
停舟一拜洞庭君，古庙荒凉对夕曛。鸟迹下庭书作字，蜗涎侵壁篆成文。
江通巴峡风涛壮，山过宁陵楚蜀分。箫鼓不来鸦阵散，满阶黄叶自纷纷。
苦阴三月黯晴晖，道远心忙思欲飞。山鸟莫啼泥滑滑，瘴烟才起雨霏霏。
夜长古驿闻鸡早，日落荒林见客稀。困倚肩舆厌沾湿，幸无尘土上征衣。
早登黄阁赞经纶，欲报君恩敢爱身。青海四年羁旅客，白头双泪倚门亲。
鸣珰又喜趋仙仗，补衮还思用旧臣。谩道归来心便了，天涯多少未归人。
吴王洲上百花开，花下人人劝酒杯。醉卧春江三百里，不知月过海门来。
江上草堂风物幽，江花红白满汀洲。鸣鸠呼妇东西去，麋鹿将儿远近游。
已有轩窗成晚趣，更无舟楫散春愁。东林早晚樱桃熟，应与黄香数劝酬。
墟里人家烟雾深，背冈茅屋自阴阴。不愁逸竹妨嘉谷，自爱繁枝集众禽。
田父耰锄时得借，渔人舟楫莫相寻。旧开鸡犬桃源里，仿佛溪边花树林。
幽人读书黄浦上，萧条茅屋倚溪傍。霜沾木叶深深赤，潮杂溪流混混黄。
旁舍杯盘多芋栗，秋园门巷亦馨香。为语当时仲长统，输君清旷自徜徉。
万里苍梧入望长，薇垣新治日馨香。已知南去无鸮獍，更拟西郊听凤凰。
谈笑定应多暇日，羁縻况复有成章。幕中还试钟王帖，书遍阑干叶上霜。
城堞遥连北斗斜，岛夷从此识中华。诸侯幕府多春酒，上将歌谣杂暮笳。
别去几时还下榻，兴来何日欲乘楂。为报安期头白尽，更烦重觅枣如瓜。
画舫西湖载酒行，藕花风度管弦声。余情未尽归来晚，杨柳池台月又生。
收拾秋光入画阑，重阳笑我漫游观。如何此日临轩赋，不共山人带醉看。
秋色萧疏欺老鬓，花神特达爱儒冠。落英久会通仙圣，亦恐灵均未解餐。
弦诵风闻大雅音，冷香寻逐路偏深。一枝未洗孤山雪，万片应奢栗里金。
野槿媚风无俗态，山葵向日有芳心。红林绿髻专相待，暂与冰霜肯见侵。
双柏林中古佛居，东官城外血成渠。于今纵到无寻处，更有何人读旧书。
五月披裘自采薇，故人何处授轻衣。无端惹得薰风动，拂尽黄沙白日晖。
不因吾子将身试，谁识沙河几尺深。拌擞山中尘未了，更劳冰雪洗衣襟。
不是流人泪亦横，夕阳荒草诉中情。自抛家国甘心死，窃比冰霜彻底清。
玉麈柄边红粉净，孤鸾镜里白毫生。从今唤醒梨花梦，收拾残魂礼佛名。
残编犹可度朝昏，四顾应知天意存。窖底未容留点雪，枕边依旧剩空樽。
寒当彻骨诗方富，穷到尽头道愈尊。独有老僧愁更剧，从今托钵向何门。
曾向江头见苦吟，隋堤风雨独相寻。生来鹿豕山中性，死却鸳鸯水上心。
白发庭闱留彩袖，黄沙天地裂青衿。如何问道长边戍，血满袈裟月满岑。
三岁罗浮几次过，分蓑曾共卧烟萝。月明风细归槎静，隔岸时闻欸乃歌。
澄江夕照动文舟，桐水朝云坐翠楼。雨浥峰文当户出，草回春色共人留。
彩毫漫逐玄螭舞，锦石惊看紫凤游。刘干向来词翰客，岂闻沦落向龙州。
兰室生春万绿铺，乘閒相过每携壶。拔茅已喜曾连茹，失足殊怜久噬肤。
爱子美如青玉案，嗟予老似白头乌。升沈此去应难定，莫使平生志愿孤。
往岁宾朋拥寿筵，文星辉映綵云边。老身强健尤堪喜，近况萧条未足怜。
松挺寒柯存晚节，柳含春色待新年。九天雨露覃恩泽，还拟称觞舞袖前。
江湖况味苦沈酣，赢得萧萧两鬓鬖。伯起四知虽自许，夷吾三北亦何堪。
莫邪谩说铦为钝，岐路空嗟北与南。谁识当年渔父意，沧浪一曲起江潭。
得意休誇白胜黔，几回猛省思恹恹。谋身多为儒冠误，对客休将旧事拈。
萍梗未知何日定，山林应待老夫潜。兴来坐看云舒卷，风木萧萧落短檐。
赠遗稠叠意逾坚，谁似徐卿道义全。晚节松筠存雅操，青霄鸾鷟蔼孤骞。
伯牙喜与钟期遇，管子深承鲍叔怜。搔首临风无限思，何时连榻话灯前。
青年射策向南宫，回首俱成鹤发翁。楚水闽山千里隔，暮云春树寸心同。
穷途愧我飘零久，画省多君德望隆。庆泽流芳端有自，高门何独羡于公。
生平事业半蹉跎，忧患其如老去何。幸托斯文清议在，喜闻别驾盛名多。
鹏程奋迅云霄翮，帝泽汪洋瀚海波。朝罢从容买归棹，到家时节近清和。
步蹑金鳌傍紫霄，宫墙周望郁迢迢。昭阳树色连西苑，太液波声出内桥。
殿栝苍虬云气吐，露荷仙掌日华摇。琼签忽听传壶史，昼漏沈沈籞宿遥。
朝衫微染洛京尘，故国旃林入梦频。八解不迷灵鹫石，七花长绕给园轮。
秋风香钵莼犹细，夜雨莲堂句独新。即拟慈航乘觉海，烟波何处问前津。
脩途日暮倦驱驰，又向金阊怅别离。游子乘春冰霰后，东风含绿柳条时。
云中鸿雁哀求侣，江上兰苕好寄诗。回首亲交何处是，故山应念旧襟期。
万里严风敝铁衣，贰师初释大宛围。汉家空却千群马，始得流沙一骑归。
河州春茁紫芦芽，绿水清晖弄客槎。十日南风吹未息，残梅犹发短墙花。
冲雨无繇叩上方，一尊聊溷远公房。坐来薜荔时添润，斋罢茵蔯尚送香。
未借文殊新色界，从呼冠达古轮王。诸贤蜡屐知无恙，天眼应为取次偿。
十亩荒芜一径斜，清流日日绕人家。堪怜昨夜罗浮梦，开尽池塘萏菼花。
烟雨多情为洗尘，征途落落且乌巾。忘机久失江鸥侣，喜见寒鸦不避人。
落日无人共酒杯，征轺欲驻雪飞来。江南漫道春光早，几树于今尽是梅。
何人赤脚落层冰，敲出深湖见活魿。最是渔郎能解事，前村曾有酒如渑。
沽酒长安日暮寒，风尘马上一冬残。荆高饮去馀燕市，此地今谁意气看。
西风吹遍百花摧，留得芙蓉独的开。更有主人能醉客，不教箫鼓座边催。
尊酒临风万木彤，夜深明月上高桥。旁人错认谈经好，听罢歌声未肯饶。
香垆峰上少香烟，鸡犬时闻村舍边。尽说群仙留药在，玉隆宫里夜灯悬。
愁绝山中酒肆稀，独馀青笋路边肥。石桥鸣水孤村晚，花落春残雨气微。
赤江春雨不曾收，流水涓涓度客愁。恨杀小舟无觅处，顿令飞梦碧江头。
此翁行坐一壶天，甲子流年大挠先。却笑君平生计拙，自家风月不须钱。
南海清风宇宙流，林何分得白沙秋。西湖一尺先天雪，辜负寒光六月浮。
仓黄纸上闲言语，寂寞玄天独此心。桐树未秋明月古，山童沈睡草堂深。
淡烟疏雨野人家，独立苍茫眼欲花。篱落昼长鸡犬静，春光恰好到桑麻。
丙戌同年三百五，泥涂甲子是君先。黄鹂莫说瀛洲梦，山下春花正可怜。
闻道东华老秀才，自将双脚涴黄埃。知君不是寻常客，解取栖云嶂上来。
春宵花月为谁明，罗绮筵中欲二更。东老仓皇眠不著，夜深还听管弦声。
淡淡闲云野日黄，城南春服紫霞香。弦歌声里天峰寺，绿树重阴午梦长。
风尘落落讵堪论，缟纻交情老倍敦。放逐江湖惟短发，生还天地自殊恩。
故园松菊犹存径，晚景桑榆合掩门。一别可能重执手，河梁封酒暗销魂。
几年面壁礼空王，飞锡南询到海方。大地山河归法界，孤云野鹤寄行藏。
月明鹫岭千花现，朝拥龙宫一苇航。学道几人登彼岸，漫因行脚叹津梁。
水色精灵萃此川，伏龙何日吐香涎。群鱼争戏桃花浪，异鸟来栖贝树烟。
如瑰如珠人不识，成钧成瓦匠能传。须知异品从天降，吩咐儿孙宝万年。
宝鸭湖边万顷光，乘风破浪见汪洋。须知旧派源流远，却忆新阡道路长。
载酒一时聊雅咏，弹棋连日醉琼觞。雨馀幸借东山屐，千古英灵草木香。
清河流派自南韶，南北分居第几朝。鸿雁哀鸣依梓泽，鹡鸰急难到沙桥。
伫看日丽三春富，更喜天香八月飘。从此过庭多乐事，莫辞尊酒漫相招。
紫水湖乡是一家，何年卜筑各天涯。同来岭表珠玑巷，别泛河源海月槎。
爱子延秋魁彩笔，知君指日拜黄麻。吾宗半是簪缨客，愧我青门学种瓜。
乍看江馆白莲房，一朵亭亭兆瑞祥。十指玉簪高结绿，五员金钮细匀黄。
风吹似动腾蛟笔，月晓疑连堕马妆。圣代液池应罕见，可无词客共飞觞。
玉朵当秋尚挺芳，江淹彩笔预呈祥。九天雨露红涵白，一片云霞绿带黄。
漫酌尊前才子赋，却疑月下美人妆。依稀犹记唐朝事，谁谓莲花似六郎。
人逢七十笑颜开，七秩于予何有哉。期服重披行踯躅，斑衣那许舞徘徊。
病来门外疏扶杖，酒到床头懒举杯。倘得天台桃再熟，携同曼倩醉蓬莱。
晚年性癖耽幽趣，俗戏村歌最厌闻。好客能诗吟几句，憎人无酒醉三分。
菜根细嚼多馀味，竹杖閒游并不群。倦把丝竿垂晚钓，满池明月白纷纷。
紫泥封到小茅庐，报到吾家千里驹。姓字叨蒙标虎榜，勋名应拟达云衢。
九秋丹桂风飘细，三月桃花浪涌高。我亦教孙云路去，他年得接景踪无。
南国斋居万虑轻，北辰翘首正关情。紫坛香蔼通金阙，绛节云开下玉京。
乐奏笙箫传禁卫，驾回车马隘都城。人心欢悦天心享，共贺今年大礼成。
车马穿林踏晓晴，山河挥涕掩荒茔。玄堂漫刻新碑志，丹旐犹题旧姓名。
文字百年空翰苑，英灵千古闭佳城。凤台门外经行路，彷佛鸣驺月下声。
青春旌旆照长途，相饯中丞赴上都。圣主临朝求治理，远人倾耳听嘉谟。
两淮烟水连南北，三晋云山似画图。见说经过豺虎避，至今歌颂满樵苏。
官桥杨柳郁青青，系马留宾浊酒瓶。鼎族溪东曾鹊起，词人江左半鸿冥。
桃花不隔湘宫寺，竹格犹通骠骑亭。五百里中贤更聚，荀陈何事亦干星。
将军拥节镇罗东，敦悦诗书兼武功。却羡玄谈追谢傅，应知雅度比羊公。
排云列戟山城外，卜夜飞觞石室中。此际登游兴不浅，濡毫题品一尊同。
出没楼船耀碧空，携尊鼓棹乘长风。秦皇台筑三山外，汉使槎开万顷中。
蜃气初浮云似墨，珠光遥映月如弓。相逢正值升平日，牡蛎墩前赏兴同。
栖迟薄宦倍愁思，梦草瞻云几岁时。逐路莺花供杖履，连床灯火慰埙篪。
时来尔献河东赋，政拙吾惭岘首碑。万里飞腾须及早，不堪沾袖又分歧。
雄心誓拟净楼兰，谁遣王师一日还。颈血朝才荣蔓草，蜡书夜已出重关。
长城自剪宁嚬蹙，臣构初书想厚颜。千古怨魂招不得，临风馀泪独班班。
仙子云軿去已赊，观名犹记旧琼花。如闻月下传清佩，更想风前斗丽华。
古殿春深留瓦雀，衰杨日暮隐栖鸦。锦帆烟灭霓裳罢，无数凄凉总可嗟。
薄宦悽悽岁屡迁，可堪时迹漫多邅。天涯浪说人为日，眼底其如夜似年。
塞马由来忘失得，海鸥应许共流连。云山珠水知何处，不断飞来到枕边。
水落天空秋气清，夜深闻雁过高城。蒹葭水国情偏适，霜雪天涯梦独惊。
弄影每怜干陆羽，离群应作断肠声。天南天北随时度，谁念年年万里行。
派别支分自古今，旴江源本可追寻。浮云叆叇随高下，流水潆洄认浅深。
丹陛便堪长捧日，苍生何必别为霖。六桥月上光千顷，一幅潇湘见此心。
碧轩华馆任高年，不放纤埃到几筵。对奕可同商岭皓，开樽时有竹林贤。
四空云物真屏障，一味清虚岂释仙。何限诗情拈未出，客来须助酒家钱。
黄冠野服际时昌，千仞争看老凤翔。商岭采芝歌调别，渭川栽竹钓竿长。
山杯数举知公健，海月初生称夜良。为听玄谈归未得，野芳和露荐秋香。
紫崖招饮何匆匆，白酒黄鸡早作东。正爱小楼多夜月，肯嫌衰鬓着秋风。
衣冠座列高朋满，兰蕙香催老兴浓。行酒赋诗休怪讶，习池曾许醉山翁。
矢尽狐山死报天，海濒孤寡实堪怜。高枫泣望三千里，遗骨收归四十年。
直赖精诚相感格，所嗟情事久针毡。全归再仗邻翁力，岂得亲贤是偶然。
九日相邀尚隔旬，芙蓉霜老菊霜新。玉台佛阁堪乘兴，绿护仙屏久待人。
古塔攲依松几树，澄潭瘦影鹤千春。寻诗亦恐无新句，岁岁来游按旧辰。
绕地山花献笑容，翠微初到日方中。淋漓未洒题糕墨，摇曳还吹落帽风。
山气萧森通旦暮，江光溶漾亘西东。禅堂对饮无嘉菊，半醉行摩五粒松。
无端海色更天容，都在先生一顾中。泉涧尚流前夜雨，芙蓉如诉五更风。
送鸿目断秋空外，采菊人过篱落东。总为延缘归未得，黄云山月上高松。
西台忽报奖书来，蔀屋穷檐笑口开。久念吾人多疾苦，重劳方寸日图回。
持循六事昭公道，论列诸司表俊才。亦恐重离怀抱去，郎星夜夜烛三台。
茅檐桑柘覆新青，何限薰风入户庭。百里炉锤荷真宰，几年憔悴乐更生。
戴星治亦弹琴治，冰鉴明于宝鉴明。三叹贤侯并豸史，茂劳旌奖浃舆情。
馈饷千钟蒐脱粟，遮洋万斛采龙骧。人于遇变才难展，志在宜民计便良。
墟落耕桑知恺悌，宫墙日月见文章。明时简用收时望，正籍霜台为发扬。
垂杨门巷嫩寒馀，银鸭香清绕燕居。妆镜窥红春有态，黛蛾分绿画难如。
云飞巫峡频牵梦，潮隔浔阳久旷书。惆怅碧栏干外月，梨花疏影到窗虚。
小舸乘春指四明，落花新水到西亭。豹归雾谷深藏彩，鹤倚风巢细刷翎。
芳饵再投东海钓，草堂无愧北山灵。老龟支得藜床稳，卧看芙蓉万朵青。
路入分茅是伞圆，梦迷铜柱瘴云边。铁衣触暑应三捷，綵杖鞭春又一年。
公子上京婚阀阅，将军南海战楼船。好音计待朝天使，定及新正进表笺。
铁舳楼船发禁堤，峭帆高矗与云齐。芙蓉菡萏秋江上，看尽天葩锦万机。
周南声教美洋洋，比屋弦歌窈窕章。一点蕙心清若水，绿阴阑槛昼薰香。
霁雪初融上苑花，蓬莱佳气晓成霞。白头拟献河清颂，四海车书正一家。
冀北频年忆广西，陟冈遥望暮云低。壶公缩地知无术，灵运登云喜有梯。
宪府冰霜全晚节，夜床风雨咏新题。清灯坐久谈文运，五纬何时再聚奎。
章台颖脱出群伦，日染龙香剂润身。涉署水衔头欲秃，题封山启迹还新。
中心正直摹犹壮，小字模糊大转神。莫话秦人少恩事，不遗黎老咏皇仁。
何物宁馨辟稻粱，云根稚子有刚肠。香分娲氏云中线，烟散图澄掌上光。
藜火明销天禄阁，荀龙涎喷德星堂。佛书谩说严童子，非木非空闻妙香。
楮生平素懒谈玄，学董垂帷到暮年。午蝶有时同寤寐，秋蚊无路得夤缘。
虚中惟见室生白，覆下何愁屋有天。自卜吾衰犹未甚，周公时梦到君边。
年来折节出岩阿，灭裂抽思作用多。千眼法王空相在，九还仙子内丹多。
亲闱不待身温被，斋室宁容汗浥罗。雪夜梅天尤藉汝，袪除寒湿养天和。
缥绿两儿皆好酒，邹阳潘岳赋中看。却怜今日诸童子，只侑先春小凤团。
白面总如冠玉美，清标恍出壑冰寒。交梨火枣从何得，披腹呈来不用盘。
九光佛眩两街僧，六角金从五字增。几叶栟榈人易忽，一逢安石价须腾。
轻翻香袖风生席，独映齐纨月似冰。纱帽閒眠对鸥客，不须庸汝却炎蒸。
南国移居有竹衙，平安消息报京华。傍篱已见新生笋，穿径还侵旧种麻。
每对此君思小阮，无由缩地与陵霞。重怀文懿归游处，啼鸟惊心泪溅花。
去岁乞归归未成，今年报政又陈情。尚书展墓原无例，圣主加恩许暂行。
日月祥光辉昼锦，江湖秋色渺云程。饶阳山上焚黄处，草木欣欣也向荣。
秋霖初霁水满湖，西风飒飒吹黄芦。垂杨袅袅叶已枯，沿堤尚带烟模糊。
沙洲薄暮多黍菰，毕罗之患应绝无。随阳有鸟群相呼，食兮宿兮真足娱。
八月秋高天宇清，东篱菊绽黄金英。感君惠我纷数茎，根连宿土何敷荣。
为爱晚节风霜更，妍华不肯青春争。閒来移植临轩楹，晴窗对坐逸兴生。
有时凭阑诗欲成，幽香馥馥供吟情。有时歌啸清樽倾，佳色粲粲阶前呈。
夕餐落英闻屈平，古来不独陶渊明。何当过我解我酲，与君同结岁寒盟。
共说将军好读书，早年声价重璠玙。晴窗点笔春云薄，官阁题诗夜雨馀。
静阅豹韬忘寝食，閒窥蠹简惜居诸。况闻报国心尤切，继志终期展壮图。
冰雪萧萧接禁城，高寒偏称玉堂清。乌啼别院惊风色，树影空阶碎月明。
吟倚青毡怜独倦，坐烧红烛笑频更。夜阑已及南郊罢，忽报铜龙第四声。
春城过雨晓阴屯，圣主临轩礼数尊。龙见在田文正显，凤飞近日语偏温。
宫壶叠赐来东阁，内镪分颁下北门。何幸非才陪盛典，深惭无补亦沾恩。
抡才有诏属儒林，浩荡恩光仰照临。坐近殿门天不远，归迂辇道日将沉。
群公奏卷瞻宸翰，多士登名悦圣心。明日衣冠同入贺，拟从仙仗候銮音。
十亩新篁翠色屯，依然还是旧家墩。浮名岂惜随时改，直节元知自古存。
一代清风重有主，千年遗泽又生孙。已除芜秽供游乐，不异晴洲断石村。
天街霜露感秋冬，斋署衣冠候鼓钟。观阙珠旗红日拥，庙宫翠箔彩云重。
队分壁垒疑无象，舞协箫韶信有容。同向班行陪盛礼，敢忘衰薄庆遭逢。
玉署沉沉隐画墙，柳阴深覆御沟傍。钩陈天近通三接，奎壁星明共一堂。
地迥自惊尘土隔，云深翻觉路岐长。叨参此会元非偶，二十年馀白鹭行。
渔阳太守之官后，种得桑阴比召棠。麦陇风微云委甸，茅檐日暖雪盈筐。
仓庚过去青枝动，戴胜飞来紫椹香。千载先生同此意，为君重赋两岐章。
蔓草寒烟汉苑秋，书藏金匮更谁收。礼亡乐缺无穷恨，地老天荒有限愁。
笔削自从尼父后，文章无过马迁优。坐销官烛如何?，丝络翻惭进庶羞。
鉴湖波暖欲生烟，太守行春放画船。皂盖朱幡穿柳去，傍人指点是神仙。
阿翁鬓发巳星星，游子何心更远征。昨夜客䆫风雨冷，寒衣收拾寄行营。
塞上风尘晚不惊，将军传令且休兵。秣田收后多为酒，早晚还家共太平。
幽花阵阵随风减，芳草萋萋逐雨添。闷倚琐䆫听紫燕，不知粉蝶过朱帘。
玄霜湿露动龙香，水殿书题爱晚凉。虮虱小臣惟感愧，姓名衣披五云章。
圣代何曾有弃材，选抡犹自及蒿莱。玉阶俯伏聆天语，金匮抽书亦许陪。
玉署高寒切玉清，不材岂不恋恩荣。只缘多病兼无似，自合山林送此生。
朝中久恋乘轩宠，膝下涞惭返哺私。新荷君王赐骸骨，家人须信有归期。
善决奇谋成败顷，坚持大信赏罚间。云烟扫荡归虚壑，草木昭回穷发山。
计日持粮竟会朝，欃枪已报陨蛇矛。摐金阅士蒐军实，我旅何曾损一毛。
百险行师曾入谏，万金收捷始相惊。清笳急篴中流驶，总是回军小海声。
面縳蛮王就槛车，垂头畏死乞须臾。自矜跋扈沧溟窄，此日翻为釜底鱼。
天王有道自垂衣，坐付元臣禀庙机。筑观分流诸岛上，直令日?憺皇威。
当代几能生俊杰，许身已可系安危。明公何不登三事，国势终须赖四维。
赤白囊封昼夜惊，君王辍食诏论兵。黄金殿里留身奏，边事艰难请自行。
国忧偏急在西师，臣辱况当及此时。受脤因言天下事，治兵看勒日中期。
指挥号令动风雷，禆校千群灶下材。双毂流脂飞电迅，至尊亲降玉阶推。
训警疲驽成练卒，招还携散号全厢。共言昔日亡军地，便是今番破敌场。
此去长江非浪游，两行别泪不胜秋。寄将三尺竹如意，为我严滩敲石头。
潢池消息近何如，千里关山驿路初。闻有司戎移幕府，不妨儒服在郊除。
向来谢朓惊烽火，今日元方急简书。游绪未堪频怨别，因君传语讯离居。
北来天地战尘腥，好雨连山入杳冥。共喜春回沾草木，为君暂驻省耕亭。
楚天西去夏云飞，山径芳菲落未稀。何处南薰还一奏，野花香满使臣衣。
久客萧然万虑轻，殊方遥指使星明。山头杜宇声何急，翻动江南行乐情。
执戟当年侍汉庭，独排高议上青冥。风尘挥手江天远，犹知金门忆岁星。
楼船江汉拥飞旌，鼓角中宵气未平。闻道十洲分甲马，关门元有弃繻生。
白玉仙人李子藩，天涯朋好几人存。使君复此河梁别，摇首西风未可论。
龙飞六宇汉江清，王会千年叶颂声。漫说大风恩猛士，即看霖雨慰苍生。
昔年紫陌忆连镳，此日沧江望去桡。万里关山秋月皎，九重宫阙暮云消。
豸冠指日趋明召，铁笔凝霜到早朝。同榜英贤如有问，为言多病老西樵。
江天雨雪路尽迷，层峰壁立琼瑶梯。苍松冻合玉髯老，翠筿寒压银梢低。
屋底幽人常闭户，最爱银华绝纤污。碧窗半启卷书帏，手把青编映轻素。
村南有客隐者伦，一肩壶榼来叩门。遥知相对饮五斗，红光满面春风温。
人间此景良不恶，林泉似傍兰陵郭。会须乘兴访元龙，共倚江楼招白鹤。
年年九日登高处，野老悲歌可奈何。篱落秋香簪后少，关河春草望中多。
浮云万里天悭雨，明月千川水漫波。闲得百年怀抱在，白头林下看蹉跎。
眉扫春山髻绾云，银条纱䙏藕丝裙。倚阑跛立娇无语，手托香腮酒半醺。
山茶开后又闻莺，一种相思泪欲倾。万里辽阳书不到，凭谁传语此衷情。
良人如玉映冰壶，何事年年在远涂。为国防秋青海去，不如庭树两栖乌。
久戍天山着铁衣，朔风猎猎雪霏霏。昨来闻下轮台诏，知是夫君不日归。
黄叶秋风思渺漫，为郎惆怅怕郎寒。殷勤好寄边衣去，蓬首无心对镜鸾。
回中音信愁难寄，梦里欢娱恨不成。纺织歇来空伏枕，一春机杼不闻声。
天末凉生大火流，渚红庭绿不禁秋。十年宕子游何处，不念闺中人独愁。
愿君麟阁姓名香，敢怨离居岁月长。妆束不随时俗改，十年犹着嫁衣裳。
妾为浊水君清尘，厌旧从来便喜新。不是相如真薄倖，文君何用苦眉颦。
昨日风流今日愁，别来十见月如钩。出门即是天涯路，何况区区风马牛。
朝来庭树鹊声频，千里书回墨尚新。约我归期三月半，石榴花发待行人。
惜春情重减香肌，正及提孩学步时。莫道芭蕉通换叶，已无一笔旧题诗。
客乡送客不胜愁，君尚驱驰我暂休。好趁梅花登庾岭，直骑官马到罗浮。
盘游骨董还中吃，橄榄槟榔莫外求。荒服近闻炎瘴息，公馀饱饭亦何忧。
穷巷东风气力微，尚能嘘拂到柴扉。燕冲细雨乌衣湿，花落閒庭雪点稀。
恨别江淹虽好赋，乞骸疏广未遄归。多情割赠熏笼锦，钿合分香出绣帏。
尔家江东老步兵，秋风归兴托莼羹。生前惟务一杯酒，身后不图千载名。
华亭鹤唳已成恨，松江鲈鱼方可烹。至今世有贤孙子，亦比他人见独明。
满头华发怕逢春，山鬼揶揄正笑人。祖道不沾雩峡水，征袍空染贯城尘。
已无勋业铭彝鼎，岂有声名动搢绅。但得五湖风月在，钓船还与白鸥亲。
腊前为瑞竟无多，却向春深渎至和。病后不禁寒料峭，老来偏恶气乖讹。
山阴笑端作故事，江上画意在渔蓑。东君摸棱有如此，莺花寥落奈尔何。
芦花深处屋如舟，彷佛渔家鹦鹉洲。沙暖可容鸥寄宿，月明还有鹤来投。
掀篷浪影翻晴雪，绕壁风声聒暮秋。茶灶笔床都放得，醉堪伸脚更何求。
总为繁华住旧京，尊前花朵照人清。杨枝斗舞全无力，桃叶传歌惯有情。
阅世堪悲唯逝水，唤人行乐是流莺。莫辞酩酊归来晚，残月依依下石城。
行乐难逢在晋京，人生谁得俟河清。即教老去难忘酒，纵使贫来不废情。
粉黛连宵皆好月，管弦逐日有娇莺。天公乞与百年活，肯向西方觅化城。
吴门怅别动经年，一度思君一黯然。昔日歌钟成逝水，旧游池馆荡飞烟。
春风白发期同醉，夜雨青灯忆共眠。最是欲留留不住，归心相逐下平川。
将雏无力上榱题，声断残阳翅忽低。高栋托身君亦误，鹪鹩安稳只卑栖。
美人相别意何长，世路悠悠曲似肠。军马野中犹格斗，渔船江上亦凄凉。
连年甫里同茶灶，何日成都问草堂。惆怅沙鸥随所适，东飘西泊似无乡。
蹇予十载漂沦客，奈此一春风雨何。泥没畏途人迹断，草掀荒屋漏痕多。
长怀鸟道行行险，却著骡纲事事驮。万里穷愁逢阮籍，竹林虽近未能过。
华馆春风昔往来，翻成车鞅逐尘埃。狂游自讶飞龙剑，落魄浑忘花鸽杯。
天地一沤身未老，关河万里路还开。欲将短笛吹佳调，又惜江城玉树梅。
问君何处觅玄洲，还作东方海上游。瑶草只从方士寄，蟠桃那许世人谋。
尘飞恍惚千年劫，槎转虚空八月秋。但怪晨光多变见，元龙不是蜃为楼。
曾策羸骖笑独骞，秋风瑟缩楚南天。好诗都拾奚囊里，得句频过佛寺前。
坐傲浮云栖乱叶，生憎急管杂繁弦。而今头白心如水，惟有愁情到极边。
练海秋风若捲涛，辽天得与鹤同遨。人间不老三花树，天上初分五色桃。
甲子每书聊自记，姓名千载复谁逃。等閒谈笑重阳近，又向樽前一举螯。
文章得失寸心知，千载寥寥竟属谁。天象昭回云汉表，人文宣朗古今宜。
凤鸣阿阁雄诸籁，蝉响悲风引一丝。之子有才良自得，关雎麟笔玩多时。
楚客归来可共酬，意中其奈恨难收。昔年杯里荆浮紫，此日庭边鹡语啾。
惆怅有怀依梦草，趑趄无路避西州。眼前尽是伤心处，那得开眉对酒瓯。
三十年前事怆神，几番夜雨连床人。春风燠煦襟期似，兰味纷披道韵真。
白下归来琴寂寂，武溪怀想梦频频。家声赖有延绵瓞，天道繇来作者因。
说甚煎胶粘日月，居诸多在客途抛。武陵几度桃花发，衙舍谁同夜月嘲。
揽镜自惭双雪鬓，怀人空望乱云坳。凭君料理东山屐，旦晚归来访旧交。
献曝葵心向紫宸，无端烽火混蹄尘。偶从倾盖逢同调，遂得联镳共苦辛。
客舍衔杯浮夜月，华篇飞雪斗阳春。传书圮上推张氏，净扫烽烟岂异人。
朗陵三度阅梅花，每觉乡心感物华。老妇携来孙与子，一堂相聚宦为家。
流莺巧弄春风袅，弱柳柔翻暖日斜。妻务焚香儿课读，公庭无事早归衙。
小姑体质自天然，柳傍妆台淡抹烟。江水一泓梳绿发，苔花几点缀轻钿。
平生放出坚皮面，竟日不闻巧笑妍。纵有彭郎相咫尺，难凭乌鹊语良缘。
葭管飞灰景物移，微阳昨夜渡江湄。朔风凛烈帆樯觉，暖气初回草木知。
香圃梅花应有韵，客途柳色尚含姿。纷纷四牡驱驰急，那似沙边稳卧鸶。
江山重睹昔时游，十四年来一幻沤。御赐廊前成往境，上新河上暂维舟。
偶来光景犹疑梦，却讶尘踪总是浮。牛首栖霞云漠漠，低徊怅望忆同俦。
问官古地鲁东旁，络绎轮蹄苦此乡。程促只因王事急，役疲总为驿途长。
惟凭甘树垂阴茂，免使他乡笑鸟黄。圣主方殷民寞念，献图勿谓路茫茫。
马蹄北去几间关，落木萧萧雪点斑。一望平芜寒色里，数家茅屋夕阳间。
忽闻野鸟呼群语，又见寒云傍岫还。因忆乡园风日好，梅花香满碧溪湾。
三年病縳登山脚，一两邮传过海缄。自笑元非珠履客，正须云磴踏巉岩。
梦断纷华几岁年，烟云况味只萧然。草玄茟砚消长昼，今雨都忘旧雨船。
故山秋老亲闱冷，游子夜长归梦多。独倚苍茫动幽兴，却惭容易脱渔蓑。
归期屈指已无多，木叶萧萧笠泽波。只尺三高英爽在，笑侬怀檄又经过。
两涯寒碧成周道，千尺晴虹跨水云。别浦归人多怅望，斜阳搔首剧思君。
秋风桂子又三年，阿过寒窗笑上竿。赖得郎罢迂阔甚，抡魁原作技儿看。
海宇浮云几去来，山村佳处独裴回。春光已谢还秋信，天只峰头梦未回。
海上烟云朝暮奇，山中日月了残棋。秋来无那顽腰脚，得句寻僧过尾溪。
雨作重阳妒胜游，登山有约望来不。却怜剡客能高兴，风雨漫天夜放舟。
海上春山眇莽中，长藤到处识髯翁。贵游无数花间骑，万态风光适意同。
阳和初暖雪犹深，诗在溪山策杖寻。岁月任添潘老鬓，春情都寄伯牙音。
肯因蕉绿生閒梦，长惜莺花伴笑吟。进亦不求归亦好，行藏天定岂容心。
宦途邂逅十年来，莫惜离情但酒杯。谁谓乾坤能两立，须添我辈乃三才。
愧无白雪相持赠，欲借春霞细剪裁。此到闽南诗景好，东风开遍岭头梅。
腊去馀寒犹不堪，东风羸马踏晴岚。雪开远漠峰千百，春漏疏林花两三。
眼底物华频触兴，隔年诗债尚留惭。浮名岁岁长安道，何日归期马首南。
人自忙忙日自频，浮生几个是閒身。青山别眼曾经岁，小雨侵晴又浃辰。
近阙谁家先得日，无梅旅邸不知春。今朝送友溪桥外，野色风吹上客巾。
才过残冬又早春，一时要路草成茵。无穷学业深惭我，有限年光不待人。
两字功名妨彩戏，半生诗酒污天真。粤江千里飞云远，日夜思归不为莼。
此老冰襟似此君，共持寒操傲乾坤。飞尘不到王猷榻，烟色时封蒋诩门。
一径清风醒俗梦，千竿凉月洗诗魂。凤雏又喜青云远，白发无妨日对樽。
两字功名未解休，西风添得鬓边愁。白云红叶他山景，落日寒笳何处楼。
菊老未能携友赏，燕归拟欲作诗留。小斋帘捲青山雨，谁伴清吟过此秋。
海棠盈盈开素秋，雨晴斜日上帘钩。幽芳不与春风约，碧榭朱阑俱暮愁。
海棠开日近重阳，秋蝶翩翩过短墙。题品要知观物眼，只须风骨不须香。
吁嗟屋漏不可数，四壁颓墙少完堵。自缘物候近重阳，怪底满城终日雨。
城南山寺风且寒，欲往只愁行路难。伏枕高歌夜不寐，床头酒壶旬日乾。
雁信无冯蝶梦讹，寥寥空望远人过。家如明月圆时少，肠似游丝断处多。
垂白不禁青镜在，落红其奈绿阴何。百年岁月今如许，谁遣流光逐逝波。
两宫旄钺何其盛，来自庐州共武昌。广甸白云飞渺渺，大江黄鹤去茫茫。
灵妃旋旆神灯见，龙女吹笙水殿凉。八月滦河回象驾，愿劳太子奏多方。
东南六月多炎暑，远道胡为太子来。宫旆拂云何地出，楼船入海几时回。
沧溟渤海鱼龙混，锦里江山草木哀。田野布衣空有赋，莫凭徐市问蓬莱。
一览清厓万里过，百年秋兴此时多。鲛童袂薄遗珠泪，织女机寒湿凤梭。
鹤语不知人是否，乌啼数问夜如何。江湖莫动鱼龙寂，应有凄凉及钓蓑。
耿耿孤光海上流，几家空想大刀头。欲探蟾兔应无迹，始信山河总是愁。
白露丹枫寒自化，清霜白骨烂谁收。此身若有双凫舄，不向人间叹九州。
浣花寂寞钟山远，今见风流在曲江。八十仪刑今有几，三千辞赋总无双。
屋头秋老凌霜树，竹下春闲听雨窗。好向两村寻旧隐，月轮峰下涧飞泷。
生也无涯信有涯，幽情谩自惜芳华。每怜修洁听诗鹤，难遣低斜篆壁蜗。
境熟不疑身是妄，虑澄始觉梦成赊。晚晴看遍江头水，流尽西林一片霞。
芍药丛边露气沉，步随芳草共幽寻。桃花薰日红浓淡，柳叶迷烟翠浅深。
何处香泥忙社燕，谁家晴槛噪时禽。悄寒罗袜浑无力，斜倚东风碧树阴。
谁遣鹊梁贯绛河，灵妃应是早停梭。云鬟待驾轻飞辇，月镜催妆浅步罗。
缑氏凤声方未已，汉庭鸾使更相过。佳期只恐箕星妒，风雨休教浪作波。
卷帘且放春风舞，好共花妃入睡乡。鸳盏可留佳色醉，早霞如与借红妆。
幽人问水更携琴，好傍清池发妙音。曲径横穿花意密，重台斜拂竹情深。
荒笼媚菊含金笑，疏木寒禽弄玉吟。欲攀艳日留歌席，纵迫归心恋暮岑。
手提一剑归真主，百二雄师势独尊。彤管铭功辉简册，青门为庶泣儿孙。
东皇已去花无赖，华表重来鹤有言。六尺孤坟钟阜外，谁将麦饭吊英魂。
气节棱棱压万夫，平生百战定寰区。丹书铁劵当朝宠，武略文韬百世模。
淮泗腴田惟旧业，麒麟高阁有新图。天家雨露东溟阔，况是河山旧剖符。
为问东村曹长庚，匡床何事负春风。药炉初沸参苓饮，好泻纤纤玉手中。
世情洗尽直如弦，耽酒工诗妙悟禅。莫道曹丘空四壁，满囊珠玉总娟娟。
蜡屐行吟逸兴多，墨花飞洒遍山阿。道经写罢无他羡，翻笑羲之欲换鹅。
荏苒春光去不还，朝来白发镜中斑。簿书扰扰成何事，返我山中学驻颜。
阳生缇室初惊序，斗灿奎光已映身。三十年前铅椠友，于今重作论文人。
但著千秋不朽业，无劳深羡宰官身。若教科制仍词赋，君是龙头第一人。
雷电惊心夜不眠，一朝浩荡九霄传。初衣已遂无他愿，但乞时丰供税钱。
一灰葭动新吹律，五夜香焚旧检身。笑我硁硁还碌碌，圆通常是不如人。
泰道将亨尚未回，侧身天地一孤荄。故园松菊今相待，屈指春和归去来。
灵气遥分泰岳来，篮舆登眺信奇哉。千寻峭壁撑云出，万壑夭桃映日开。
仙洞翛翛常欲雨，古碑矗矗半封苔。相携赖有安仁在，选胜题诗共举杯。
黄鹄双飞中路分，关山风雪陇头云。云深雪暗知何处，哀叫声声天上闻。
道子粗豪故有神，精微仍数李公麟。何当扫尽铅华态，貌得乾坤万古真。
誓墓归来老病身，无心去逐世间尘。与君轰饮君犹恨，不写人间第一人。
管鲍论心百世豪，陈雷气槩漆投胶。嗟余久困艰危日，念子能敦道义交。
周庙樽彝存古制，阴崖松柏挺寒梢。由来苦调知音少，慎勿逢人作解嘲。
上丁二月礼先师，未丧斯文今在兹。执鬯顾于千载后，捧璋应忆两楹时。
多官入室瞻遗器，髦士圜桥展盛仪。自愧鄙儒叨小相，惟将端甫奉前规。
秘殿晨开复道通，飞花春簇绮筵红。极知鱼藻情何限，可奈骊驹调欲终。
作赋偶谐梁苑客，谈经故滞献王宫。恩辉欲答浑无地，为祝河山带砺同。
瑞钟光岳会生申，剑履中朝领缙绅。早有殊方来翡翠，遂合当代绘麒麟。
殷勤东阁延贤日，夙夜公家报主身。丹篆永期绵鹤算，黄扉长拟赞鸿钧。
朝看使节下金扉，千里春风送客归。明月他时劳怅望，清江今日借炎辉。
莺啼行省邀征盖，花满高堂待舞衣。此去定知三载别，秋深莫使雁来稀。
几回簪笔侍宸居，奉使俄惊万里余。涉险王尊应叱驭，清时孟博已登车。
诸蛮洞口窥龙节，候吏关门拜隼旟。青橐有书忧更远，不将词赋拟相如。
珥笔曾为著作郎，虎闱新绾大夫章。词林久识南金价，师席行瞻北斗光。
礼乐百年崇俎豆，章缝四海入宫墙。弦歌且对钟山胜，阿阁巢成待凤凰。
十载含香侍玉除，行春初拥使君车。云开海峤来天马，风静江潭走鳄鱼。
画省岁时移甓里，冰壶心事酌泉余。他年汉史书循吏，记取芳名照石渠。
大忠门阀垂芳远，积庆庭闱降福遐。玄圃种田琼作树，紫微颁诰凤为花。
宫袍交映班襕服，鼎食常调勾漏砂。闻说蟠桃今岁熟，海天骈集五云车。
风色萧萧二八秋，中天伫待彩波流。落云桂子还如昨，出海冰轮顿若留。
素影乍惊亏兔阙，寒潮已见落江洲。倚栏莫为添惆怅，终夜婵娟尚满楼。
郭隗台边海子濆，丹房寂寂锁秋云。报君未遂生前志，归葬重承死后恩。
墓夹松楸深雨露，名因赋颂满乾坤。尚遗三径钟山下，忍听仙禽唳夕曛。
一枕泉风梦正痴，鸟声呼起了残棋。山中姑妇清谭夜，橘里仙人极乐时。
出岫闲云如客意，印溪明月是吾师。不须再演支公法，岭上青松自一枝。
垂敝貂裘垫角巾，归来犹有下机人。足伤不谓重遭刖，舌在还堪共食贫。
白板扉中棋墅旧，黄花篱外酒帘新。三年斲就公输凤，莫叹京华陌上尘。
薜蕊香残扑蓼窗，当筵战茗酒兵降。池边日净看秋水，恰作唐儿眼一双。
白占梨花怯晓风，千金谁买玉玲珑。陇梅窃得为兄唤，摇落江城铁笛中。
抚松长忆紫芝翁，泛钵泉头两耳聪。此日焚书是归计，咸阳三月火初红。
霸国江山选胜回，葡萄美酒索郎杯。青衫危帽桥边立，欲市新鲈不肯来。
玉溆金塘花落时，秋深梧子露垂枝。织绡向夕摧成匹，锦上回文总是丝。
今朝重九天开霁，万里江山属胜游。因忆旧年人客至，欣看小囿菊花秋。
冰霜晚节心应契，君父深恩分未酬。独上高冈频振袂，清时不数晋风流。
荆南名郡古称雄，经纬功存禹贡中。千里帆樯吴蜀会，万家楼阁水云通。
兵筹未试时方靖，米价初平岁亦丰。独坐行台清不寐，雁声拖雨掠层空。
白云长卧九峰深，忽报城居此过临。千里登堂还展拜，十年为别自惊心。
情浓乡曲杯频劝，天假精神病不侵。宵旰秪今劳梦卜，商岩须仗早为霖。
驿舍何年构此亭，登高小坐有馀清。风翻翠竹来淇上，云绕前峰忆洛城。
瘴海羽书随雁过，晨门箫鼓放人行。民穷尚说频年旱，田里萧条久废耕。
春秋此地楚疆场，经画何年入豫方。地有古祠称叶令，人怀遗德说周王。
路当冲要官还好，民苦征繇岁屡荒。独荷皇威今远被，风飙千里绝飞扬。
良乡稽首望京朝，五色云中日正高。圣代舆图过汉晋，小臣踪迹本蓬蒿。
重瞳天表还亲觌，司马台阶实滥叨。羽簉复联今二纪，不堪霜鬓影萧骚。
去岁清光千里共，今年风物几人殊。金波泛影随时兴，夜色生寒积闰馀。
野泊渐看阊阖远，舟行真与水云俱。生平贞素犹堪信，皓魄依依正照予。
一苇萧然夕照间，浅流还苦路行艰。几番风雨重阳节，数点人家柳树湾。
野菊有香频寄目，杯樽无酒也开颜。馀情待续登高赋，已愧才疏力更悭。
是楼不登二十载，此日相过重黯然。落木无端秋色老，碧天如洗月轮偏。
奇才尚忆昭阳曲，佞舌谁怜贝锦篇。莫倚回栏歌往事，浮云流水自年年。
昨日春盘初送菜，今朝花鼓又张灯。天时人事每如此，斟酒赋诗还未曾。
雪下正当和气会，梅开偏喜暗香凝。朣胧月夕犹堪画，却忆山阴舫可乘。
落日荒荒下大洋，楼船载国此时亡。君臣入海仍相合，天地移风已失常。
黑雾不能迷死所，白云依旧是仙乡。二忠合作三忠祀，添设文山一瓣香。
二公至此不能为，力尽堂堂是死时。一块肉同今日丧，孤儿事属老天知。
弱流万里难容楫，清酤三行欲动旗。一殉毅然酬所养，厓山堪壮不堪悲。
龙宫涌出玉嶙峋，乍眼来看极悚神。满地莫论无坐处，中流真见不羁人。
墙低树少多容月，石瘦花悭晏得春。舟楫一江名利路，烟波谁谓不生尘。
荼毒何堪此老身，哭儿哭母白头人。海枯两眼惟乾血，天丧一家俱至亲。
多病所需常乏药，残生未了尚忧贫。劳劳筋骨仍婚嫁，独对梅花愧世尘。
鹤毛鹿迹长交路，荇叶蘋花亦满川。炙背每临檐日底，曲肱时卧树阴边。
一区绿草半区豆，屋上青山屋下泉。如此风光贫亦乐，不嫌幽僻少人烟。
皂弄仙居未易寻，惟闻抱膝有长吟。人遐杜曲天仍近，径捷终南地不深。
閒漫安排种瓜事，老徒激切佩兰心。秋凉春暖悠然处，风满高怀月满襟。
生知秖藉两诗酬，死惜曾无半面由。坦坦德从周道往，冥冥心与葛天游。
讲论语托门人录，封禅书违使者求。万里白沙何处是，独临残月水西楼。
不知小隐计如何，蛮触无争所乐多。身外乾坤等虚壳，窟中风月是行窝。
长笺旧稿诗黏壁，痴笔新图墨满螺。想得盘旋似盘谷，白云春梦有仙婆。
星坛东望隔重城，复道西来步月行。万里烟云春散敛，一天经纬夜分明。
山河地迥非尘界，金石声高彻太清。分献礼成频拭目，盛时方仰泰阶平。
六日长安雪满城，五更钟鼓一时晴。冰精宫冷云犹冻，鳷鹊楼高月正明。
朝马不嘶金勒静，院灯无影玉堂清。只应天上寒如许，怪底人间梦不成。
君侯恩重翻为仇，不如放作山中囚。君候有臣一非少，贪天之徒但自保。
臣心见如不见君，谁言如死非君恩。今辰何辰夕何夕，留与千年作寒食。
日晚新丰醉酒回，玉鞭敲镫万人开。绿槐驰道横穿过，不管金吾导骑来。
斗鸡赢得海东青，臂向东街觅弟兄。白马翩翩相逐去，灞陵原上晓云平。
宫城禁兵夜簇簇，君王不返宫中宿。戎车彭彭云梦林，猎火煌煌汉皋曲。
章华台前江水流，君心如水无日休。虎狼劲敌却不忧，草间狐兔为深仇。
竹石元来不必分，竹精神是石精神。若教万竹论封爵，可配当年万石君。
策府群书代所耽，珠英玉屑卷中探。曾闻乙夜开芝检，敢望彤庭锡宝函。
子孺休称三箧记，庄生漫向五车谈。从前亦恐酬清问，浩瀚青藜阁上参。
武当之山天下奇，我独未到空怀思。君今一日先我往，为寄此意山灵知。
天梯云磴几千折，笑看舆人曳绳铁。盘桓历览神转彊，胸中自有登山诀。
去年旱剧今苦霖，佳菊槁烂俱莫禁。薋葹菉莽竞蕃殖，人力弗救天难谌。
维时九日潦未息，出门一望江湖白。悠悠千古徒有怀，坐对空樽日西夕。
凌云绰楔从平地，五色龙鸾萃雕丽。过客凭车为改容，叹息楣间旌节字。
练裙缟带堂中人，到此知甘几劳悴。总是皇天作鉴明，亦有佳儿相其志。
当时自顾嫌少年，不道今经甲子旋。孱然一身壮门户，泉台有闻当解颜。
清泉为酿玉为脍，鹤发方添境方泰。坐使吴山游女群，一日风声尽沾溉。
农家岁熟儿犹哭，海上兵添赋岂堪。抱病杞人曾过计，春风疑不到天南。
清澜海上血流盈，水寨犹屯防守兵。反侧杨么浑未定，未知何日见澄清。
汉家获鼎已名年，宝篆羌传出海边。柱下金环君信不，有文掌上尚依然。
十里波光四面开，清秋铜鼓接蓬莱。嵩云自昔钟申甫，奇甸于今产异才。
座上岭云归石峒，尊前渔火照江蓠。主翁抱子浑无事，点破江山数局棋。
充闾喜气按歌长，江上歌声皆绕梁。渺渺轻舟追范蠡，徐徐云雨赋高唐。
百年事业此悬弧，倚席弹冠更献图。欲比荀家齐淑爽，先于屏上指之无。
清澜海上绿于云，阁上看云坐夕曛。炯炯辰星劳望气，彬彬诗礼萃人文。
草堂四壁绕图书，杖倚松风曳短裾。解组赋归生事足，老怀惟有葛天如。
苍茫惯宿江湖雨，汗漫长浮天地槎。夜夜丝纶收巨口，前滩呼酒送生涯。
紫云溪上作端阳，忽记前年黼座傍。分艾特颁宫样虎，侑尊时出上供羊。
綵丝系臂饶恩露，聚扇回风带御香。抚景不堪惊岁月，愧无才力报君王。
二苏当日相思句，故揭名轩意可知。萱草满堂长衎衎，棣华联萼更怡怡。
酒倾风雨对床夜，梦到池塘觅句时。最善君家好兄弟，个中真乐本无涯。
月上高梧风露清，疏灯旅夜忆君行。孤舟深傍芦花宿，鱼火潜依浦屿明。
江上雁过乡思剧，天涯人去梦魂惊。含情无那江皋晚，愁听寒更断古城。
孤忠千载剩徽音，家乘而今竟陆沉。片纸不遗胠箧手，数行空负盖棺心。
斯人自信怀无璧，何地犹疑购有金。四十年来方再读，为君惆怅古城阴。
五里湖南御史家，春星寒带草堂斜。太邱今在皋比席，日与诸生泳圣涯。
江渚山椒洽比邻，分飞接迹劳逡巡。关河万里戎王子，楚汉千年虞美人。
沈炯自泣茂陵树，庾信长哀江南春。人间有恨皆摇落，那向西园泪眼频。
南风吹马旱尘飞，粟种难投麦事非。不忍离亭对尊酒，芸编相赠两依依。
抱玉频年未受怜，一魁天下亦恬然。此行更系词林望，不为湖山好放船。
暂去还来隔岁期，山中猿鹤谩相疑。行藏有道乾坤在，敢望摅忠答圣知。
阑珊春事蚤啼莺，与客闲行出北城。社鼓冬冬催谷雨，炊烟续续过清明。
夕阳古寺归樵影，流水空山吠犬声。如绣年光仍在眼，桃花零乱麦田横。
欲辨今亡孔与黄，乃占未卜是何祥。鹿蕉覆处难分郑，蝴蝶飞来已化庄。
树底君臣浮绿蚁，枕中勋业饭黄粱。唯应一笑希夷叟，尘世茫茫叹夜长。
闭门何物窜萧墙，或有凭焉喙甚长。海上结台空望气，水中落月漫拈光。
赤衣未必能驱豆，白石谁曾见叱羊。窗外莫悲书大草，夜来灭烛似嵇康。
潮打城头去复还，石尤风紧浪冲船。铛鸣沸水千珠白，凫浴回波万颗圆。
茶注玉瓯翻细细，雨零春涧激漩漩。江湖起灭浑无定，逐荇飘萍过岁年。
风帘花竹弄娟娟，自顾何郎步步妍。孑立只凭形作吊，三人惟有月相怜。
挥杯劝尔从篱下，避弩愁余到水边。拟向韩终乞丹药，日中何处捕真仙。
觚不觚兮觚不觚，脚根无力眼模糊。利名总是迷人路，归去青山有坦途。
呼不来兮呼不呼，错看溪水是江湖。青天白日不归去，苦雨长风欲问途。
狙不狙兮狙不狙，羊裘人已占江湖。行藏本是悬星斗，不是狙公不养狙。
溪水溪毛两岸深，溪烟溪雨半晴阴。扁舟晚向溪湾泊，欸乃渔歌何处寻。
白云堆里掩山扉，兀坐焚香悟化机。欲识天心何处是，一圈之下契玄微。
岳顶何人搆一扉，石盘钻透见天机。纷华世故消磨尽，一点尘埃到此微。
坐到更深月到扉，惺惺不是悟禅机。知君唤醒几年梦，化化生生总在微。
绕屋烟云白板扉，何人于此会真机。箪瓢共对颜生乐，敢道藏修得力微。
瓦瓶短嘴泻山浆，玉粒长腰煮饭香。俗朴民淳官府拙，饱餐浓饮度年光。
水回山绕亦奇哉，只说甘公是俊才。雏凤卧龙何处觅，班班花鸟象山台。
丽日光辉满草堂，海风浓淡昼初长。山光渐遍芙蓉水，花气全过薜荔墙。
世事共看消短鬓，时名谁拟赋长杨。春来正与芳心合，纵酒行吟不觉狂。
层崖千仞削芙蓉，踏蹬寻芳兴倍浓。金液已成丹灶冷，玉函犹见白云封。
飞飞尚想衣为蝶，步步偏誇杖是龙。便欲御风淩八表，高吟四百遍群峰。
石楼楼畔即通天，锦绣峰头紫翠连。瑶室淩空堪永日，铁桥高跨自何年。
羽车去后人稀到，玉笛吹时鹤共旋。再读黄庭参内景，梯飙吾拟访飞仙。
江上秋风吹客衣，江头塞雁又南飞。报君寸铁曾无补，作客一年犹未归。
黄菊未沾新雨露，白云应锁旧柴扉。登楼莫忆去年事，且向栏杆看落晖。
兴来欲访戴安道，诗好长怀李谪仙。客里风光浑是梦，雨中官舍小于船。
已知生死同今日，莫使才名愧古贤。世上英雄谁是主，与君努力中兴年。
才名本自重南金，未许相逢叹陆沉。异路共为千里客，故乡谁念五更心。
海门日上天光近，江浦云归树色深。莫道过门风致尽，扁舟正拟过山阴。
风急舟轻似马奔，楚吟又动望乡魂。暮云三塔林间寺，茅屋几家湖上村。
雁阵远冲霜浦令，边尘遥接戍楼昏。平生每爱逢僧话，带月何妨叩梵门。
过尽平湖拟问津，忽惊林屋傍湖滨。竹阴风细疑无暑，花落莺啼别有春。
身世不逃嗔妄想，飘零长作别离人。何时一了平生愿，归去家山拜老亲。
闻道春从地底还，望春独上吴山巅。海帆几点落天外，塞雁一声来日边。
弹铗敢求迁代舍，思莼未许赋归田。男儿出处关风化，不用抬头问老天。
平生每愧朱公惔，岁晚忽逢唐子西。上国未瞻郊凤至，故居空听夜乌啼。
谈诗抵掌唾壶缺，把酒临风江月低。他日卜邻何处好，黄山高与白云齐。
百鍊冰清任断魂，吹竽无意上王门。三年未有匡时策，一饭总成明主恩。
献赋得金真易与，草玄投阁不堪论。头颅镜里今如许，莫遣秋霜鬓上存。
梦破梅花夜不眠，满床明月正中天。一时用舍真儿戏，千古兴亡著简编。
身老自堪归杜曲，诗成谁使效张颠。平生心事何人解，拟向王门一上笺。
笛声惊起海龙眠，送作江南雨满天。世上风云閒老手，山中灯火废残编。
窜身岭海悲韩愈，借榻禅房喜大颠。自是草庐无意卧，不烦束帛为戋戋。
山公今受圣明知，典选勤劳退食迟。阙下每闻传启事，车前聊得奉光仪。
惭持手版迎州使，懒束腰章拜里儿。为问门墙春色道，几多桃李沐荣枝。
突兀峰峦入翠微，白云如练久相依。只堪仙子裁春服，曾与君王补衮衣。
风里卷舒还有态，眼前聚散本无机。一从醉抱山头石，未得从龙万里飞。
欲唱清歌却掩襟，晚风亭子落花深。坐中年少休轻听，此曲先皇有赐金。
九日云浓拨未开，黄花从此不须栽。多情恐负龙山约，犹遣青州从事来。
满城风雨菊初开，知是东君着意栽。莫待明朝花冷淡，清香留待故人来。
遥望匡庐紫气开，芙蓉天畔倚云栽。重阳不尽登高兴，飞上千峰归去来。
尘世难逢笑口开，菊花须趁此时栽。西风且莫频吹尽，恐有东篱旧主来。
为约禅林兴便倾，况逢地主共题名。笙歌入院还穿竹，野服披云更拉僧。
山阁松风飘远磬，石床花影暗残经。幽怀欲访支公远，一夜虚无对佛灯。
峍屼层蛮万叠盘，西来形胜若为冠。苍屏九夏光涵雪，洱水千浔玉漱湍。
云外楼台新世界，佛前香火老蒲团。翛然花雨真何境，试问禅家色相观。
忙里棼华静可捐，喜逢羽客共谈玄。丹炉岁月三天上，紫苑烟霞六诏前。
云覆星坛光缥缈，鹤盘珠树影蹁跹。凭高一笑尘根尽，直控青虬遍八埏。
满眼风光霭碧池，景良偏与晓妆宜。灵龟故故依青盖，翡翠飞飞出绿漪。
笔底几时花入梦，槛前刚喜锦环卮。墙隈笑尔森森桂，暗里迎秋客未知。
谁把冰霜撚作花，飘然态度擅天涯。绮琴声寂存瑶柱，纤指娇盈出绛纱。
自信素娟忘俗状，肯从朱粉向人誇。玉桥游冶今何似，徒对遗簪忆帝家。
酉水辰山翠满津，解冠从此乐馀春。酒携竹下呼邻老，诗赋梅边寄远人。
薜荔墙低时过月，桂花丛密自抟云。柴关莫讶烟霞僻，市鼓尘喧本厌闻。
一曲溪流一曲津，津头风暖四时春。飧霞客授还山诀，吹笛风传隔陇人。
晓枕红摇东海日，午窗凉覆北山云。江山何处芙蓉棹，又送相思入夜闻。
海上东来住此津，钓裘久数喜逢春。休疑水月十年廦，原是江湖一散人。
世态随时观尺蠖，声名于我本浮云。溪前拈起逍遥语，却笑无闻亦有闻。
紫陌红尘天上津，当时疋马竞寻春。向前奔遂无畏地，垂老讴歌有几人。
猿鹤喜从新洞府，缨裳惭负碧霄云。令人却念凤山老，饮水空传老稚闻。
蚬蛤朝朝满旧津，山村何处不宜春。八珍烹野那妨客，半枕义皇肯贷人。
千里怀生良夜月，五湖清汎小溪云。终然鼓枻歌渔父，举世何曾醒里闻。
游子天涯慈母衣，密缝曾否意迟归。可怜向长婚初毕，漫学卢敖计总非。
霜雁已还虚信息，镜鸾空睹失容辉。何时龙剑成双合，萧瑟寒江怨落晖。
楚些歌残安所之，谁堪死别续生离。渥洼騕袅空燕市，江海鱼龙恨鸱夷。
双泪把书还字字，一尊伤往独时时。可怜牛渚槎边客，翻作山阳笛里悲。
风波世路尽堪惊，去矣重回百感萦。空有绨袍怜范叔，谁将白璧赠虞卿。
艰危历试犹存舌，去往相关不尽情。世事茫茫那可料，匣中风雨自悲鸣。
几日看山到虎丘，吴宫寂寞使人愁。草深茂苑人何在，花暗横塘水自流。
鸱革未消江上恨，鱼肠宁复甬东游。祇今惟有生公石，一悟空门尚点头。
莲花峰顶息征轮，觉海慈航几问津。九子已非前度客，千秋还有再来人。
身閒始得逃名趣，心了方知出世因。历尽天台又南岳，六根何地可寻真。
宝塔崚嶒突地浮，郁葱佳气满恩州。天开奥窍标铜柱，海涌蓬莱结蜃楼。
华表栖真来白鹤，函关望气过青牛。相从并是云霄侣，徙倚还堪姓氏留。
花底传杯心事閒，清斋时听鸟间关。沿阶荔子红堪摘，绕槛芭蕉翠自环。
感旧转因怜白发，倦游翻觉喜青山。相逢未可轻相负，回首风云兴未悭。
蒲芽出水鸭雏小，骄马嘶声踏芳草。谁家红粉两妖娆，终日当垆被花恼。
使君伫立凝双眸，蛱蝶纷飞来陇头。青山不碍相思梦，春老江南人自愁。
平堤水漫小红香，醉后风来花满床。无奈黄鹂仍劝酒，数声飞过竹边墙。
楼台高拥赤城霞，海上初停八月楂。门下美材收竹箭，县中新种是桃花。
汉京北望频飞舄，勾漏南来不为砂。自昔太玄经可授，岂因奇字识侯芭。
携家久住鹿门间，高枕怜君尚掩关。生事只堪对流水，幽怀宁肯负名山。
歌中客罢弹长铗，海上丹成有大还。白酒黄花三径里，一天明月数峰閒。
萱花不严北堂清，兰玉阶除次第荣。制锦自遗机杼教，燃藜曾带婺星明。
桃开度索三千实，海涌蓬莱七十城。见说词坛诸子在，大家何但赋东征。
中原兄弟淹今雨，海内风流有聚星。爱客未悬徐稚榻，问奇曾愧子云亭。
江天月冷猿啼树，芦荻霜残雁满汀。尊酒不堪千里别，九疑云尽万山青。
尼珠曾现海遐荒，况有招提在上方。取醉不辞光禄酒，披襟时散令公香。
天边暝色迷欹岸，窗外潮声送夕阳。江夏最怜鹦鹉赋，莫教人笑祢衡狂。
不特当年入梦祥，奔腾先自触飞霜。文披雾泽山中豹，冠指仙人海上羊。
尚识埋轮催起草，更须羽猎校长杨。狐狸已见澄清意，骢马宁知避雁行。
如云计吏满神京，美尔聊为献纳行。伯乐自增奇马价，叶公宁好画龙名。
罗浮秋好供书帙，庾岭云深拥旆旌。青琐近来封事歇，不知何以答承明。
云边绀宇倚江干，秋尽云深气渐寒。但得关门占令尹，无劳南海望衣冠。
尊前麈尾谈容易，别后骊歌和更难。桃李纵应惭雨露，谢庭今见五株兰。
仕路无媒雪鬓寒，枝头黄菊抱香干。冰山富贵从人竞，云雨交情洗眼看。
罗雀已空廷尉宅，沐猴谁制楚人冠。唾壶击碎吟怀恶，数尽长更睡未安。
锡谷逶迤山水幽，中有隐者之飞楼。二泉烟霞半敛夕，九龙爽气常宜秋。
吟边落日动遐思，望里平湖消客愁。山灵珍重此呵护，更约临风来上头。
烹茶只合伴枯禅，误落人间五十年。华屋梦醒尘冉冉，湘江云冷月娟娟。
归来白璧原无玷，老去青山最有缘。从此远公须爱惜，愿同衣钵永相传。
桃花流水绕斯干，曾上元龙旧肯堂。日月共悬天上语，风云重殿楚东方。
自堪国士酬知遇，定与邦人作典章。家庆不妨繁复纪，凤毛千仞会飞翔。
节旄光动峤南軿，司马奇踪照杀青。衮钺忆曾窥志郡，风骚誇为觅书屏。
江山是处高卿月，宇宙无穷一使星。越绝故深摇落恨，未随衣屦过山亭。
知向人间几效灵，总传珍产自东溟。玄精或应娄金次，殊相还图本草经。
表远幸教离蜃气，验奇长爱带龙腥。不缘高谊怜贫病，万里何因到野亭。
篁溪遥引蓼花洲，长爱江村迥复幽。处处短垣团牡蛎，家家生事计扶留。
鸣鸡惯报潮来候，过雁初惊木落秋。选胜欲栖虚白室，未应群盗动乡愁。
上品还移翡翠盆，草堂向未数香荪。雅知旧植曾连畹，幸爱孤芳不在门。
青玉谩同秋叶沃，紫瑜宁夺早芽繁。浅深自是神工在，安得场师仔细论。
闲逐农谈度岁华，古风应似晋元嘉。山鸡可狎凫将子，郭索初肥稻有花。
秋秒徵桑为井税，春来插槿别邻家。凭君莫问市朝事，沙上萧萧蓬倚麻。
缁衣轻拂桂香清，终日间关学巧声。不是趋时弄喉舌，朝阳要共凤和鸣。
林木无声雪色残，一枝晴玉倚琅玕。双禽何处栖来晚，重拂金衣度岁寒。
风霜摇落五花妆，留得枯羸似犬羊。幸赖邦家能惠养，满川苜蓿华山阳。
五老峰南鹿洞前，和风满袂暮春天。道随日用无他慕，何独当年点也贤。
三峡涧头眠巨石，字有枕流留古迹。一枕千年永不移，清流昼夜无时息。
汉竖当年不可维，先生明智已先知。如何不以几微处，说向陈公下榻时。
播迁暂展扶倾手，庸主难终济世才。千载家祠壮西浙，忠诚倍感后人怀。
一上高楼话古今，四檐凉雨碧云深。世间多少未了事，谁为乾坤体此心。
驷牡不遑王事盬，野人归去白云閒。人心万古同此理，城外青山即岘山。
身随所寓贫何害，浓酒三杯落日残。半醒却来桥上坐，乾坤容我一人閒。
粒我生民未敢休，乐天知命更何忧。他年了却公家事，向拟楼山共白头。
不负青天睡这场，松花落尽尚黄粱。梦中有客刳肠看，笑我肠中只酒香。
万树啼乌几曲湍，周颙隐处未摧残。山中气结纯钩紫，海上砂留旧灶丹。
萝幌月来云住少，松门风急瀑飞寒。名高南越先贤传，玉峡西风更考槃。
家山埋玉几星霜，游子天涯倍感伤。宰木有乌风淅淅，泉台无路夜茫茫。
当年独立心常在，此日三迁教未忘。貌得佳城随宦辙，公馀展拜泪淋浪。
春风此地不堪论，尽日萧萧断客魂。骡背行行何所见，茅花千顷一孤村。
过尽西湖山叠重，篮舆晓指北高峰。兹峰见我生惭色，知是新刊九里松。
公然行径是游僧，处处春风问掌亭。是我故交俱冷尽，白莲社里眼偏青。
千载犹传有伯通，如今谁暇问诸佣。解从纸上寻高隐，庑下梁鸿老贷舂。
二载天涯落魄行，扁舟今夜到乡城。归来莫道无亲识，明月舟前上下迎。
诗怀羞涩共钱囊，踽踽凉凉道路旁。无数秋光添旅况，错惊人说是家乡。
飞尽寒鸦归宿声，暗携筇杖涧边行。遥天黑色无行客，数点渔镫浦口明。
自扫空庭一夜花，坐移槐树绿阴斜。炉边此夕添佳话，风堕枯枝凑煮茶。
半山樵语杂禽语，一径松阴连竹阴。涧上老僧閒白话，窗前幽客细清吟。
雨窗删取旧诗篇，风格钱刘竟俨然。尚有数篇忘岁月，一齐编入义熙前。
何期仙令下蓬莱，忽接藤江彩鹢催。望气已知云外度，探奇犹自雪中来。
方舟客似山阴兴，对酒人如御李回。顿觉椰榆惊染翰，纤纤孤月共徘徊。
于越诸生稷下来，梧宫重起读书台。薛君世业推经学，齐客家传让史才。
北海风流天上座，云门秋色镜中开。菰芦更有人相问，为道登龙御李回。
传赐金茎第八天，黄封分致寿堂前。啐回玉液通仙露，莫漫人间有酒泉。
玉厨金瓮出黄封，传道师臣锡内供。不为循常割恩赐，异香清带子情浓。
隔溪古寺夕阳时，风送钟声落翠微。想见老僧归院晚，山童未掩白云扉。
蒋帝山高幕府空，鸡笼顶上望西宫。傍人莫问六朝事，只在满城烟雨中。
黄云塞草路三万，紫袖银鞍急如箭。应有前时鸿雁飞，右衿不似宫中见。
谁令香泪湿鹍弦，至今风日含凄冤。虽然岂少宫人见，孰与青冢传千年。
城居边徼垒遐荒，烟瘴盈眸疠气茫。日暮海风摇屋树，春秋溪水泛篱墙。
思军久戍炎蒸地，念将巡防热中肠。但愿昊穹舒造化，洗清郁结利南乡。
忆昔雄师罢战灰，开平犹有教军台。自从南向北征去，直到如今永不来。
思起相从不惮役，想来奋战愈增哀。有时梦里还相见，抱鼓声中旗甲开。
洛水宫妃衣绛袍，伊河清碧净飞涛。千年翁仲长应立，万古铜驼永不劳。
往昔崤函车路阔，当今憩鹤洞云高。世充罔识天垂象，以致唐皇展豹韬。
泛入遥江渐渺茫，芦花飞落雪飞扬。天边云影浮舟静，村外秋光列雁行。
觅隐谁知栖所在，用心无处不筹量。卢生避世深幽迹，故入沧浪野水乡。
野人孤寂万重山，夜听猿啼峰顶间。洞口白云时自长，溪中清水日流湍。
柴扉半掩松森处，炉火频添月色閒。已绝世尘忘俗事，吞霞服气玩灵丹。
满目平原桑枣馀，那将田地长青芜。黄童逐豕随牛后，白叟乘驴继马徂。
烟树半遮村酒旆，云山常见市廛图。野人自是无拘束，一日三番醉尽壶。
悠悠江静日和暄，迥水歌声度晓烟。渔网布时天上晒，布帆张处斗移边。
风恬喜目遥山嫩，岸湿频看迩草鲜。薄暮欲归星月上，流萤点点近船舷。
絮飞莺啭柳垂青，春雨过时天正晴。新涧水流闻鼓韵，旧崖松扫听琴声。
神州气象寰中盛，天阙风光世上明。犹有上林花似锦，殿阶仙乐凤笙鸣。
端溪千里写恩波，溪上流云答榜歌。袖去清风高岭峤，藏来副墨满岩阿。
预愁炙日褰帷远，伫忆行春露冕过。献纳中兴何所颂，应知乐职有中和。
朝天南岳领诸侯，拥笏千峰拜冕旒。酌水未酬渊客泪，采风偏慰杞人忧。
卷阿奕奕听鸾凤，棠芾阴阴狎鹭鸥。何待上公徵卓异，文明分陕在炎洲。
搴帷时见火云奇，万斛丹砂压翠枝。圣主恩深饶雨露，金茎应向日华披。
选胜明朝陌上花，狂夫已宿黄公家。连钱夜洗香泥点，团扇新描软縠纱。
燕尾掠人沾绿酒，莺歌随处咒兰芽。片云南浦不成雨，油幕高搴看晚霞。
碎叶孤城朔雁飞，安西都擭候骑归。汉旌已觉交龙捲，虏酒初骄撞马肥。
桃叶杨花江上梦，敲冰燧火北庭围。伏波未洗明珠恨，莫诧中朝有建威。
公子行游宝剑辉，宁亲綵袖霭庭闱。西园别饮芙蓉夜，东道谁开燕子矶。
万里江光飞海岱，六朝草色上人衣。高皇旧事冯谁问，赋得西京雁带归。
中都楼观旧登临，佳句难酬两翰林。白石丹书阴洞古，青山王气暖烟深。
感时自有怀乡恨，得禄谁无恋主心。庄舄当年名亦显，病人不改越人吟。
小雨轻风寒食后，一春惟酒是生涯。过江不用歌桃叶，出郭先宜看杏花。
乱后此身犹是客，醉中随处即为家。白鸥信我忘机事，拟买沧洲一钓车。
金卿二十即能文，染翰争誇遇右军。用笔不愁穷兔颖，临池惟爱弄鹅群。
常年闭户稀曾出，一日佳声远自闻。忽睹荐章从聘召，为书皇诏锡功勋。
治装早已辞亲旧，拜手明当谒帝君。花底倾来杯欲尽，柳边㩦处袂将分。
嗟余蠖守依环堵，羡子鹏抟在五云。圣代英材超往古，家鸡野䳱任纷纭。
设浆亦未过为奇，饥渴由来共有之。但遣儿孙常记取，慇勤岂用路人知。
湖海频年已厌兵，顷时幕府帐初清。风销楚岸猿啼梦，云度秦淮鹤唳声。
会向祖刘增感慨，敢凭卫霍借勋名。怪来底事今何似，抚剑悲歌恨未平。
江头万仞削芙蓉，曾是孤臣此杖筇。遗庙柏森烟漠漠，丰湖秋净水溶溶。
夏时独苦青苗法，避地偏宜白鹤峰。断碣不随荒草没，似将留迹寄山农。
阁道春风动地来，青郊十里泰坛开。晴分帐殿金为埒，春入桑田锦作堆。
赐食歌欢瞻圣藻，调羹辛苦属盐梅。侍臣拜献争嫌拙，播岳空惭短赋才。
五云缥缈扈宸游，柳色纷披翡翠楼。官阁莺花馀此地，帝城烟火傍西畴。
山童种秫偏宜雨，国史书年伫报秋。桑柘从今通绝塞，边储应不费持筹。
傍日长安拥禁城，经霜短鬓老尘缨。夺将故里山居癖，博得金门吏隐名。
鹓鹭晓钟随待诏，鼓鼙高垒盛谈兵。年来事事勤宵旰，不尽忧劳揽辔情。
一官鸡肋寄清真，槐市频看藻色新。几尺琅玕苏病骨，十年图史称閒身。
词场自分功名薄，香篆偏宜箧笥贫。笑杀祢衡虚走刺，贵游何用强相亲。
揽辔归来朔雪寒，剑光犹是旧登坛。玉关不数弃繻迹，白社宁教戴笠看。
千古旂常高战伐，几年湖海问悲欢。已闻圣主长虚席，肯许东山老谢安。
祀陵车马入长安，旗影联翩剑影寒。双凤辇如天上到，九衢人向日边看。
万年礼乐章皇极，五夜星辰肃百官。洛下有才凌贾马，可无歌颂献金銮。
早起红亭酹一卮，春归还作送春词。乱飘远涧花全减，碎语深林鸟欲悲。
紫蟹漫同邻舍饭，锦笺新得故人诗。薰风吹动芙蕖浪，明日浓阴绿满池。
樵岭峨峨万树松，曾于学士寄高踪。即看济美如伊陟，况复匡时起卧龙。
锡命定从三殿下，仙凫遥向两阶逢。在封不久淹才子，此去应闻禁御钟。
南岳钟灵第一流，崇阶初入近龙楼。宫袍细拂金门曙，象简频沾玉露秋。
预缉色丝脩衮职，早应喉舌赞皇猷。无由直北瞻仪宇，一卧沧江狎白鸥。
玉树琼枝照柏台，碧纱高卷绝尘埃。平生未识东风面，可有秋香带月来。
斡旋造化妙神功，雨泽随祈即感通。默相丰年多稌黍，黎民报祠永无穷。
龙冈亭榭倚岧峣，采采黄花不惮遥。陟岵看云移白日，长松高茑入丹霄。
风回古寺千山叶，野阔寒江万里潮。曝背有怀还北望，可堪关塞正萧萧。
江湖独卧逢人少，风日重阳发兴赊。碧海波光依帽落，白云山色抱檐斜。
松萝正尔堪杯酒，蓬鬓何曾愧菊花。帝圃仙台休更问，笑看天地有烟霞。
短棹烟波学钓徒，秋风举网得鲜鲈。几时说与吾乡味，为写坡仙赤壁图。
秦火初残道已孤，壁经遗绪未全迂。百年礼乐逢明主，三策天人识巨儒。
岁远芳蘋供故里，秋高落日照平芜。招贤东阁成何事，偃蹇王门有大夫。
云开绝巘郁岧峣，揽胜高朋喜并招。山寺刺泉连鲍井，海门翻雪托胥潮。
呼鸾尚忆登香辇，跨鹤空传品玉箫。箨帽芒鞋元不俗，风流应共振长谣。
美人南往云阳墟，我欲从之道郁纡。昼梦衡峰半空紫，觉来失却巴陵湖。
对君把酒心茫然，七十二峰犹眼前。玄猿攀萝石壁仄，黄鹤空洲芳草连。
春寒风多太阴黑，潇湘淋漓湿云色。楚宫花木啼杜鹃，舟子商人泪横臆。
君欲去兮可奈何，侧知王事难蹉跎。离心不惜瑶华赠，聊为湘累诵九歌。
尔放金鸡别帝乡，何如李白在浔阳。日暮经过燕赵客，解裘同醉酒垆傍。
徘徊桂树凉飙发，仰视明河秋夜长。此去梁园逢雨雪，知予遥度赤城梁。
矫矫双凫塞陇分，武夷残雪半春云。玉洞只愁仙隐去，洛阳花下不逢君。
巴东明月巴西歌，两岸梅花羌笛多。一曲停桡双泪落，猿声三峡若为过。
严子滩头花落时，水清云碧净涟漪。孤舟相逐飞花去，一日看山到武夷。
昔愁越隽千峰仄，转入巴渝万里赊。岂料圣恩怜贾谊，犹烦佐郡出长沙。
蛮中瘴远三湘水，江畔春逢十月花。遥听岳阳楼上笛，可能回首忆京华。
风潭百顷木千章，老向林泉喜欲狂。湍急不妨鸥泛稳，花残应笑蝶飞忙。
独醒忍断杯中物，无病閒抄肘后方。犹有愿丰心未了，每逢邻叟问耕桑。
容膝斋庐翠压低，笔床茶灶也堪携。为邻恨不仍居左，乐国何缘却怨西。
僧供每分敲韵钵，佛灯堪伴校书藜。怀人咫尺成千里，迎跸还期马首齐。
春夜西陵拜谒初，恍如前日候宫车。尧仁未拭苍生泪，舜孝何惭太史书。
寂寂云峰扶飨殿，娟娟月涧绕斋庐。如闻铁马常沾汗，凭藉威灵尚有馀。
昆季文章总大方，风潭佳处有书堂。眼中帽影愁坡陇，梦里鸿声度野塘。
北海神鹍看速化，南山雾豹且深藏。归来夏课应忙甚，黄入槐花树几行。
咫尺天颜许暂违，臣忠子孝本同归。瑞虹亭旧开华宴，濯锦江清舞彩衣。
喜信远凭双鹊报，乡心先逐白云飞。门迎笑语真堪画，老大全胜玉带围。
此行人羡是登仙，蜀道从来似上天。汉代家声推石奋，王家世誉数僧虔。
梦依北极常千里，诗补南陔可一篇。所至苍生烦问喘，归来宣室岂虚延。
汉庙衣冠拂旧埃，节祠常遣百官来。云间玉座依稀见，月下金铺次第开。
叠嶂岚浮青拥䯻，古松阴重绿生苔。文谟武烈真无愧，万里燕台接凤台。
襟度休休发兴长，衣痕在眼自淋浪。望依北斗天垣近，坐爱东村夜色凉。
霜竹种成凡几个，早梅吟罢有馀香。远游莫忆当年赋，大老惟因住帝乡。
路入荆溪兴愈长，钓游随处是沧浪。春藏别坞花迎客，暑隔孤亭竹送凉。
蜀阜有碑当健笔，苏园无橘噀残香。西归每作扁舟梦，恨不从公老此乡。
明窗一枕午涛舂，适意閒来睡眼慵。清瀹茗芽春焙细，便床筠簟夏敷重。
城高过雨闻疏点，野阔垂云接远峰。行径绕池秋向晓，鸣蝉几树绿阴浓。
风流曾擅少年场，上苑骅骝逐电光。卺合凤箫环佩冷，席分羊石郁金香。
漳河去去云烟渺，璧水迟迟日月长。得意看花消息近，泥金应寄陇头芳。
圣世谁将老钓台，傍人行止莫相猜。太平欲尽诗歌妙，须到山中静处来。
孔孟行藏只此心，病来今日且山林。先生若问终身计，作养君恩正海深。
十年江海慕清芬，何事逢君又别君。花屿到来应几日，茆山归去独寻云。
清溪碧水琴边落，黄叶秋声鹤上闻。自愧萍踪无住著，欲将飞佩息尘纷。
观门迢递碧萝阴，尘迹空怀物外寻。沧海月明人去远，瑶池秋晚雁来深。
孤云野鹤悠悠别，积水江枫夜夜心。遥想山中多胜事，相思时复寄瑶琴。
彩鸾青镜早分飞，绿鬓萧萧换素丝。之死不移冰蘖操，矢心宁愧柏舟诗。
长檠短杼辛勤日，冷月悲风寂莫时。此节真堪仪薄俗，可怜冯道是男儿。
天策沉沉集俊髦，丁丁棋子动金鳌。不知玄武门前事，何似商山一着高。
北风三日吼晴雷，推得颓波万里回。应是小孤留老眼，雪花堆里看崔嵬。
孤篷三夜倚娉婷，浪自掀天梦自清。舟子莫嗟前路远，小姑于我故多情。
萋萋芳草白鸥洲，欲乞先生数笔留。着个藤蓑憨老子，钓竿终日在船头。
归帆邂逅落芳洲，安得南风为恶留。画里爱诗诗爱画，玉壶更仆剥泥头。
炯然暗室有光辉，绿水荷花一尺围。晴日破山晨欲上，落霞映渚暝将归。
舟浮太乙来蓬岛，炬赐仙郎入琐闱。忆向庆成筵上见，珠帘玉镇世应稀。
春风未结和羹子，腊月先开带雪花。折赠一枝随马去，馀香犹在野人家。
白玉搔头金凤翘，翠裙袅袅束纤腰。紫箫吹断瑶池梦，飞落寒塘寄寂寥。
白石萧萧碧藓荒，一枝秋色抱馀芳。开帘不见阶前影，月满空庭夜有霜。
霁雨湖天散晓霞，绿芜烟水漾金沙。行人已渡长桥外，没胫春泥带落花。
白草黄云虏塞秋，廿年辛苦雪盈头。河梁泣别千行泪，洒向西风各自流。
新作陵园枕蓟门，众山来势自昆崙。也知月窟群龙偃，惊见天衢万马奔。
王气腾霄微复见，峰岚映日吐还吞。司空欲仿前朝制，光武遗谋今尚存。
别郎春尽似经年，暗掷金钗当卜钱。分明说在吴江上，知有江头若个船。
簪笔螭头侍建章，朝回两袖带天香。心无俗虑襟怀净，门掩清风兴味长。
争为浮名沈宦海，可堪归思绕江乡。送君却忆曾游地，清梦时飞九斗傍。
生公说法阐师宗，色相从前隔几重。遥想龙龛才出定，又还飞锡下灵峰。
龙河花下送师归，吴楚千峰一锡飞。到日亲朋如借问，乡心迢递宦情微。
九峰溪上郁嵯峨，洞口阴阴长薜萝。闻道仙成猿亦去，石床丹灶碧苔多。
酒尽都门惜解携，客中送客意凄凄。明朝疋马严陵道，无那青山杜宇啼。
雪霁秦淮野水生，客中无奈别同声。离心也似云边雁，随尔南归向粤城。
江水东流西日斜，刘郎綦迹尚天涯。昌华苑外裙腰草，玉液池边鼓吹蛙。
隔陇牛羊闻牧笛，遥林烟火见樵家。当年翠辇曾游地，留与东风长稻花。
柳边竹外见黄花，独倚危阑到暝鸦。碧落歛云开远岫，疏砧敲月应悲笳。
金盘未赐相如露，银汉遥瞻博望槎。寂寂掩关人不到，霜风随意入窗纱。
东南秀色甲天下，无限秋光落酒杯。紫盖黄旗山色见，光风霁月草堂开。
群雄已散浮云梦，此老犹寻白鹿来。欲刬匡庐塞彭蠡，中原万里入平裁。
风翻晴色入窗纱，约雨雷声细不哗。仙妇月眉勾宿蝶，美人红带照啼花。
夜从萤夜寒中度，夏在灯光湿处芽。枝畔笑看薇露满，玉壶贮得试新茶。
几年香梦墨花台，又向东山伴玉梅。露滴秋珠供洗砚，云装春黛劝浮杯。
玄心浣月烟炉静，秀句撩莺石室开。归去峰灵如有问，既将峦壑赋邹枚。
过尽炎晖月一弯，闲情桐叶不同删。轻愁有翅随风到，别梦无轮逐漏还。
秋绪冷摇槐子影，年光新破桂花颜。殷勤为嘱啼云雁，衔我相思到故山。
黄昏浥雨出榕城，濈濈潮声烛下听。迹践似泥人不问，影孤如月鹊相惊。
尘寰弹指成今古，秋色伤怀隔死生。细忆语言浑似梦，何年杯酒话残更。
水宿初疑枕有霜，自敲柘火爇新香。惊波煮石闻山语，寒浦游云到客床。
梦向素鸥联渚气，心随紫叶湿烟光。摇摇兰艇轻于叶，只有秋情满锦囊。
独倚东风笑艳阳，分来龙衮作宫妆。新姿澹映阿娇屋，晓佩轻摇少妇香。
露润金盘珠汗冷，梦回珀枕翠鬟光。相怜更在朱颜外，莫向荷花唤六郎。
瑞云叠叠抱婵娟，带笑临风影也妍。夜半凤凰飞宝珥，昼长蝴蝶窃轻钱。
乍疑落帽山头菊，勿认淩波岁底莲。最惜好辞吟芍药，不知金带是花仙。
女萝垂壁翠屏开，水落空营雨滴苔。征客漫愁城路湿，蜀山返照向关来。
万里清秋望楚疆，郢中潜邸协灵昌。形连交桂炎荒外，星应玑衡北极傍。
岳郡自怜依宝地，帝乡独似近龙光。宁知往代浮湘客，江畔离居怨碧芳。
帝城佳气五陵通，路转红门望郁葱。秘室孝缘时省笃，清班礼视月游崇。
金茎几树垂甘露，绣岭千里障朔风。职领熊罴看宿卫，万年长守翠微宫。
望入青峦驿外楼，风烟迷目使人愁。嗟谁杳杳云中鹤，愧尔翩翩江上鸥。
斗酒笙歌聊说剑，宦情天地只虚舟。汀兰岸芷犹相待，逝水无声尽日流。
烽火徵兵望将旗，可怜吾党但论时。满堂客为侯生赞，五字城凭方叔师。
酒半断桥携烛至，雪中枯柳认舟移。娇歌妙舞江南乐，只是闻鸡醉复悲。
端午印山曾共饮，重阳佳节又登临。苍苔白石寒潭静，红叶黄花僻径深。
落帽从教秋色冷，班荆应待月华侵。不须细把茱萸看，后会还同旧盍簪。
江清沙白自孤村，寂寞蓬蒿仲蔚园。吕氏故烦千里驾，马迁新著一家言。
狂风岸坼鼋鼍涌，斜日林开鹳雀喧。独把干星龙是剑，双看载酒鹿随轩。
短箫横笛悲雕舸，对弈探钩命绿尊。似盖片云来断壁，如龙五龙走平原。
讴声绕席高还下，霞气冲杯冷复温。昏黑最怜分手地，山烟岩月啸清猿。
红烛清尊岂偶逢，十年同听禁垣钟。豪谈发处风生席，白战酣时月映松。
应务羡君才独裕，济时愧我术偏庸。人生适意应为福，底用凌烟阁上封。
雪外楼高碧瓦层，江南江北望中登。寒愁夜垒军声乱，暖忆春湖水气蒸。
酣饮纵教豪客醉，冻吟输却腐儒能。西堂杏酪清堪比，独坐怀人此意曾。
地近彤楼御气边，苑花宫柳意先传。三冬闰月留馀日，两度春风共一年。
庭浅恨无投辖井，酒穷须办典衣钱。瓦杯陶鼎能留客，未愧烹肥与击鲜。
扑面尘多眼乱花，春来心事剧如麻。九衢路塞车马集，七贵门深云雾遮。
长怪仆夫遗刺字，每劳阍吏指邻家。长安旧俗年年在，又是晨鸡与暮鸦。
明德城南万骑过，御天门下百官多。箫韶九奏风云会，嵩岳三呼景象和。
宫草葱茸拂槛青，苑中麀鹿自和鸣。云边仙子锵环佩，日暮君王幸穆清。
宫树行行密覆墙，雨馀沙净碧云凉。锦衣花帽金鞍马，綵仗红旗夹道光。
红云霭霭护棕毛，紫凤翩翩下綵绦。武士承宣呈角触，近臣侍宴赐珠袍。
近西穹帐是青宫，瑞霭祥云晓日红。宝扇初开颜似玉，金舆方驾气如龙。
野石层层立翠螺，幽篁苍树晚烟多。梦回浑作江南看，满壁秋声落涧阿。
两山之间六七里，一岭上头千百盘。木杪见天披宿雾，云根坐石漱风湍。
深林无路饥猿啸，孤嶂镵空山鬼愁。自信凡躯换仙骨，振衣飞步过山头。
千林竹死皆成纸，万陇丛生总是茶。空谷云深疑路断，绿阴流水有人家。
深谷人家尽力耕，老翁稚子笑相迎。但愁官府徵租赋，不识风尘有甲兵。
人间自是路行难，久矣功成欲桂冠。百战运筹皆筑观，六年横海独登坛。
莼鲈有约怜秋色，松菊犹存伴岁寒。莫向归囊叹羞涩，掌中还有一珠看。
合江春暖片帆开，长啸一声归去来。身退何妨共分谤，功高自足起群猜。
拂衣且暂寻初服，高枕休坚卧草莱。圣代只今求故剑，徼天旧衮去仍回。
花谱从人斗紫红，官曹长喜课园功。论心客至茶初熟，击节诗成卷已充。
翠蔓络云延径远，黄团经雪系门空。新年半是清斋日，细嚼无因共此风。
汉使堂堂出朔边，微茫海北锁寒烟。青羝白雪如逢我，耐得苏卿十九年。
顺水长驱事已非，龙潜虎伏失干旂。南阳果系真天子，定有王丰勒马归。
宣阳门外汉重围，日落华林掩夕晖。国破家亡今古事，肯随会稽着青衣。
渔阳鼙鼓动燕京，若个传来骂贼声。记得当年颜太守，洛阳桥畔舌纵横。
摩诘才名噪一时，孤臣喷薄又成诗。可怜一片珠江水，翻作当年凝碧池。
望断厓门不忍闻，今今昨昨总纷纷。碙州纵有黄龙瑞，丞相传来不姓文。
忆昔悬帆出建阳，桥头卜肆尚传芳。而今不管天人数，却笑劳劳谢侍郎。
绛阙天魔舞不休，义旗昨日起濠州。东官曾有誇封禅，扫却毡裘拜冕旒。
南望端门泪雨流，衣冠涂炭可胜羞。遥怜海上今尘土，无限斜阳故国愁。
风打船头系夕阳，孤臣性命寄何乡。江山有恨销人骨，南北今年几战场。
边疆日夕系皇情，廊庙抡才重夏卿。凤诏晓承三合殿，豸冠秋赴五原城。
阴山云净无传箭，延水波寒可洗兵。文武昔曾输上策，胡人何地不知名。
百二山河开六镇，榆林将士独称雄。挥戈带甲明秋日，控马弯弓嘶北风。
秦世长城横绝域，汉家专节付元功。侯封万里非君愿，深夜含恩涕泪中。
朔方累岁羽书频，边帅何人净虏尘。战骨沙场迷白草，征夫塞夜照朱燐。
文儒自许兼三略，铁骑真能挽六钧。扫荡氛祲云日好，陇头杨柳不胜春。
九重册拜召陵王，玉帙金符下建章。天遣词臣临瀚海，人传圣帝重宗潢。
使舟东泛吴门水，宫服遥分汉署香。白发相看春自好，西湖时映紫云光。
朝回览胜帝城头，更上崇文第一楼。万里乡关云外是，九重宫阙日中浮。
雪萦玉树晴犹湿，春入银河冻欲流。车马都门天下合，皇明世世此神州。
高视中原酌酒杯，河山遥抱王京来。御街紫陌春声动，绣拱朱帘夕照开。
自古风沈耽胜地，几人登眺到金台。燕昭郭隗今何在，上苑芳菲禁鸟回。
神驭中天十二州，九关虎豹起重楼。雄图俯瞰乾坤合，王气常看口夜浮。
仙侣云间丹凤曲，都人马上黑貂裘。登临谁似清朝客，王谢当年总漫愁。
七圣骑龙上太清，年年细雨及清明。春山远望松楸色，夜陇空闻乌鹊声。
河水千年流玉殿，风云四野护金城。香车欲下炉烟袅，不尽词臣俎豆情。
十载词林依玉树，一朝卧病解朝缨。秋风剑佩归时早，水国莼鲈梦里清。
花绕潘舆春欲醉，天连魏阙日关情。临行不住东流急，目断閒云江上横。
三八良宵正此天，三更残月上楼前。嫦娥早起梳妆罢，斜插银梳向鬓边。
破镜三分去二分，看来惟有一分存。嫦娥妆饰何堪比，想是梳妆半叶痕。
四鼓敲推更已残，腰镰谁把上东山。似弓还大梳还小，小碟谁将叠大盘。
频催玉漏夜迟迟，残月弯弓上海湄。想是惜花人起早，慌忙只画半边眉。
五鼓才终擂正哗，蛾眉初上海之涯。江州商妇知羞者，犹把琵琶半面遮。
东海金鸡已唱酬，未看初日上东楼。浮云收尽天如水，渔父还抛钓一钩。
才周一月匝三旬，不见清辉有半痕。娥女夜眠甘守寂，恰如陈后闭长门。
非弓非镜亦非梳，二十还同一十初。借问嫦娥蚀多少，三分已蚀一分馀。
破镜缘何少半亏，阳精倒迫若相催。弓弦过满知何似，正是弯弓欲射时。
三更半夜未成眠，残月今宵正下弦。若有远行人起早，也应相伴五更天。
汉家经岁事和戎，綵缯曾无到后宫。怪底蠲租仍有诏，非关时令易为丰。
鸣珂共赴午朝时，宿卫环罗退食迟。若道传餐非盛事，恰如成败论行师。
金华殿里是崆峒，分直谈经礼数崇。为问君门千万里，儒臣何路向重瞳。
赤地三年一妇冤，海东连坐又何言。土龙不解行霖雨，日表应须照覆盆。
帝网明珠遍刹尘，都来当念两言真。华严论主分明举，五十三参钝置人。
声色无端不我期，缘心应处亦如之。若人欲走无生国，除却斯门总路岐。
六根选择耳圆通，窍在无思自应中。此观若成何以验，人嘲人赞响排空。
儒衣僧履道家巾，三教无依是此人。馀子纷纷立门户，长空不倩扫埃尘。
怪底前人忒受瞒，一生知破几蒲团。争知信得迷时及，随分阿鼻与涅槃。
近遇西来盲讲师，世间文字未曾知。澜翻十偈纵横说，愧杀窗前弄笔儿。
眼底何人不售欺，自衿才力竟谁私。才争一著终难强，独有人间国手棋。
东郊南陌动游尘，路入长干百戏新。玄籥已吹开岁律，青旂将引隔年春。
林藏残雪先销柳，河带流澌欲上絺。初胜风光常胜地，今朝都占看来人。
郭外香台胜日登，天花曾现六朝僧。宜春犹载屠苏酒，不夜先观太乙灯。
柳上轻烟吹作雨，梅前残雪积成冰。旧游更向新年感，草色青青似杜陵。
白玉明肌裹绛囊，中含仙露压琼浆。城南多少青丝笼，竞取王家十八娘。
不共佳游亦有时，掀髯一见若新知。清斋只剪园中甲，凉荫如添户外枝。
冒雨正思巾折角，避人非为酒攒眉。相留直待收残霭，出听流声满涧陂。
同上兰舟问小亭，石湖秋水共神形。山馀邃古惊人朴，路入花源见户扃。
疏菊经霜颜露赭，新梅需雪蕊含青。藏无万卷兼鱼麦，一片归帆亦暂停。
郊西双阁凌晓梯，斗角倒挂风檐齐。湖天渺渺接秋素，苑树重重含露凄。
胜日江山足高兴，美人尊俎谁同携。职暇何妨得归晚，月华骑影纷前溪。
磐石山前土一抔，几株乔木带寒流。明明孝义题碑碣，莫为时名吊奕秋。
閒馆清言夜更宜，开襟又到酒酣时。尊前白雪生长铗，楼外青霞落远陂。
梁苑秋光惊过眼，楚天露气欲沾脾。不知何处寒砧急，银汉迢遥月转迟。
圣主銮舆事北巡，山川皆被宠光新。荣当扈跸叨清职，忝预丝纶愧昔人。
丰采未瞻闻誉久，缄题先寄见情真。近知松桂凌寒好，毕竟均沾雨露春。
蜀门万里赋归哉，几月行程返粤台。别久故人疑梦见，路难游客自天回。
频从密坐询行迹，愁向寒灯问劫灰。去住无成俱老大，酸辛同过十年来。
化机浩浩不曾停，刚见群龙面目成。谁道名斋无此意，江门月上看潮生。
十年杏苑旧同游，出入贤劳鬓未秋。抗疏每闻持正论，分符独喜向中州。
甘棠陌上阴堪憩，病草风前色渐瘳。莫道一麾西去远，芳名今已注宸旒。
宾幄参谋亦有年，深沈欲并郤生贤。推封已见承殊宠，别驾何须讶骤迁。
云绕太行迟去马，月明南浦怨啼鹃。不缘客邸生离思，乡井相望易水边。
二月都城夜尚寒，何人饯别具盘餐。一灯论旧归乡客，万里输边属地官。
望入重关天势阔，梦回离馆雨声残。为民为国吾儒事，肯叹人间行路难。
朝回魂爽便南飞，欲谂衷情向琐闱。十载松楸空想望，四时蘋藻孰归依。
日来赐服花添锦，梦里亲身布作衣。暮史朝经成底事，鲁论开卷愧无违。
四十才过齿即危，却惭犹未及衰期。字音不敢分明道，肉味非因咀嚼知。
尘世于人刚可戒，贫官何物软相宜。閒中尚觅神医术，恐负蒸民第五诗。
绮席春深泛紫霞，分明相府是仙家。调元正捧云中日，结实还看海上花。
千载文光瞻北斗，九重恩渥叠黄麻。疏慵幸接龙门早，一曲南飞思未涯。
鸡距泉头望抱阳，翠屏隐隐护山乡。浮尘不到閒行客，高兴宁辞醉后觞。
秀色一川松叶净，黄云万顷稻花香。诗成却愧无佳句，也问东君借锦囊。
月上东山报晚晴，曲终刚见一峰青。题分秋兴诗应健，坐隔寒泉酒未醒。
祖席飞飞萤似烛，僧房面面石为屏。但将佳境留人住，亦是山神肯效灵。
忆过沧江问草堂，万竿苍竹倚云长。隔帘鹤舞清风入，卷幔龙吟雨气凉。
静对琅玕时拄笏，閒吹玉管更焚香。故园久别知无恙，晚节相期傲雪霜。
一望长江际碧空，淡烟漠漠雨濛濛。密遮远树苍茫外，暝拂长林杳霭中。
极浦征帆迷远近，荒溪流水乱西东。满怀清绝无尘思，几度看图兴不穷。
蓟门五月似新秋，易水金台王气浮。行在星辰环帝座，故人霄汉扈宸游。
林桑叶尽春蚕老，庭树条空夏果收。良会未期成阔别，几回飞梦到瀛洲。
远别悠悠各一方，思君空有九回肠。掖垣梧竹秋生草，官舍琴尊暑退凉。
白发庭闱频积念，青云故旧未相忘。滦京今夜云霄月，肯把清光照草堂。
圣主狂奴自古容，溪山此意便无穷。谁知宇宙千年病，我与先生一样风。
越水以东惟剡曲，子陵而下几渔翁。閒忙莫问今谁是，时止时行道只同。
草色青青映客袍，经丘寻壑未辞劳。石边流水浮花出，天外危峰拔地高。
倚马赋诗分险韵，饤盘生菜却邪蒿。风光差胜江南否，试为平章一染毫。
纵步郊原兴未休，撩人诗景细探求。平湖风蹙纹如縠，列嶂岚开翠欲流。
峭壁留题和藓刻，澹云将雨为花谋。何时款段从君后，抖擞尘襟取次游。
暌违岁籥几更端，异地相携叹路难。世界共怜山有浪，人情谁谓井无澜。
寒来范叔袍何在，迹托逢盟冠已残。莫道江河去不返，海门试把汐潮看。
难里相逢感慨馀，况当灯节月来初。老攀春色伤迟暮，倦向天涯赋卜居。
赖有连城归赵璧，愧无一矢谢辽书。乍逢又别重搔首，十载离怀何处舒。
秋来鬓发欲添丝，笑见儿行病起时。贫忆宋清多义事，疾逢秦缓足良医。
刀圭苦口收馀味，兰蕙回春得故姿。独有江湖忧转癖，别君无语重凄其。
家居廛市胜于山，醉里逢人亦解颜。真息动时常似病，习心忘后尽能閒。
姓名今入权衡内，踪迹终看宇宙间。当日东莱知陆子，岂无秦镜到江关。
别来数日只忧悬，想见宁馨病已痊。语笑暂分江柳改，稻粱无计夜船眠。
峰奇地远书称丽，官久家贫事可传。赤管银章如有用，江南题咏兴悠然。
清时曾应贤良举，藉藉乡邦令誉驰。白昼哦松知散逸，红亭折柳惜分携。
新秋驿路蛩吟早，斜日江汀雁落迟。要秉清勤慰民望，迁书指日下彤墀。
云合云开楼上下，月升月落榻东西。侧身枕畔低回看，身与雷峰塔顶齐。
倦将书卷引闲眠，枕上青山几上烟。午梦似醒醒似梦，湿云如地水如天。
酒中别意画中花，梅半残时柳半芽。我欲桥边添个客，醉眠芳草不思家。
城依碎石岸依沙，行遍城南乏酒家。日暮客愁如白下，芦花风起似杨花。
寂寂春山一鸟鸣，春江入夜乱春声。长桥细月眉相约，远浦微波目共成。
歌扇裂余犹见画，舞巾题处已无名。那堪一尺天涯路，空对繁星达曙明。
曾说门墙废蓼莪，且看帷幄富干戈。朔方孝友今张仲，南国勋名汉伏波。
绿野堂开春纵酒，紫荆花发夜闻歌。不知近日谈经处，更有何人问字过。
回雁峰高起夕岚，孤舟落日系江潭。雁知瘴疠愁南渡，逐客明朝路更南。
云里孤亭落翠微，林间宝刹隐光辉。寒钟寂寂秋花细，碧殿阴阴古木稀。
望极烟霞流远壑，行深薜荔引重扉。却悲尘迹同流水，聊复高吟傍落晖。
堂成南郭倚脩林，帘捲高窗见远岑。扫石秋篱看菊遍，杖藜春径入花深。
天晴猿鹿山中下，日落渔樵江上吟。野兴百年无不可，桃源路杳莫相寻。
门对西城霜月临，雪留风苑北堂阴。愁看碧草生春色，徒傍寒梅损客心。
击筑未忘燕市酒，属歌犹接郢人吟。非贪深坐催鸡报，苦忆相思候雁音。
王子幽居水竹东，故人佳节对清风。愁看丛菊萧条甚，兴引高台怅望中。
日静钟山流远碧，天寒枫树落殷红。共嗟物色惊人眼，纵饮何辞百盏空。
村虚斜日映霏微，蓬苑丹霞闪洞扉。竹雾乍沾车马色，炉烟常驻薜萝衣。
嵓垂石髓逢人少，路塞桃花过客稀。白鹤归来莫相讶，幽房元侣亦忘机。
萍聚京华四海心，蓬飞岁月故骎骎。蛮荒独忆西台迥，郡国同瞻北阙深。
病骨逢君惭骥枥，春山对酒见莺林。少陵不作当时体，千载重聆大雅音。
隆中佳气郁菁葱，胜地重来访二龙。留客筵前邀宝月，清言堂上歇歌钟。
花生火树芙蓉艳，春入金尊琥珀浓。得附名家称伯仲，埙篪同调共噰噰。
新凉杯酒正堪亲，惆怅归帆指别津。风雨岂忘连榻夜，关山遥念倚闾人。
世情落落三秋冷，生计萧萧四壁贫。珍重怀中双彩笑，砚田深处且藏身。
泊天白浪净无尘，惟有孤峦塞去津。芳草偏怜衡处士，桃花不梦息夫人。
江头鼓枻机全息，汉上题襟迹已陈。屈指光阴今二纪，无情痴泪漫沾襟。
买看山水兴犹清，闲逐儿童楼上行。窗外钟声大别寺，杯中堞影汉阳城。
蜂连建业何曾断，浪接潇湘总未平。小艇犯涛如履地，果然水战利南兵。
几同挥麈话无生，青李何妨一寄身。越射陇游悲世路，南箕北斗叹交情。
冲风中烛花难结，冻雨侵香穗不成。野老看来存古意，丹鸡白犬缔新盟。
同是萧条易水年，两人幕府共床眠。山游且学邹从事，米价难支白乐天。
杯里杨花胡地雪，梦中芳草锦城烟。陆郎已上班骓去，带草离离伴郑玄。
屹然全似鲁灵光，虎跱龙蹯狐兔藏。处世心同羊叔子，立朝岁比郭汾阳。
止将文酒销戎隙，懒把笙歌贮画堂。拟报国恩归未得，梦中常到午桥庄。
诸边谁最系安危，不战堪言是善师。抚得降酋成骨肉，慑教丑类识旌旗。
地形分画防援速，士气清明杀获多。骤变威灵加草木，依然往日旧山河。
灵州城上月弯弯，洗净尘氛照汉关。唱尽军前横吹曲，回头正见纥干山。
会猎常过高阙道，烧荒独上单于台。王庭已徙逾南幕，精细健儿刺探来。
口谈禄命似君平，相见无劳问姓名。手弄国香诗满把，已应人识爱兰生。
紫蕤烨烨翠茎长，不是当年九畹香。愿子佩时须拭目，野花山草正芬芳。
三子从容侍一亭，夜深灯火共谈经。因君却愧蒿庵意，曾许春风点瑟声。
抱病经年客过稀，閒阶重叠上苔衣。何缘天上青云士，来扣林间白石扉。
山犬失惊遥吠影，沙鸥才狎便忘机。相逢未煖诗坛约，迢递寒江一棹归。
几年溪上寄行踪，天与图形水墨浓。面冷任教山鸟怪，衣单聊藉石苔封。
断崖名刻摧秋雨，隔岸村居对夕舂。揽胜有人频驻目，恨无佳句抗尘容。
城南芳草路东西，野寺春杯惜解携。官小暂淹名下士，才高曾赋御前题。
手翻案牍仍兼易，句写山川直到齐。旧馆为谁重下榻，待君他日听朝鸡。
鸡絮香残剑影空，一抔遥隔帝城东。夜深自有招魂些，树脚川声树杪风。
坟草青青岁月多，独馀庭树影婆娑。他时结綵缠修干，重续徐卿二子歌。
瘦石亭前倚晓风，十分凉意小桥东。雨余杨柳秋仍绿，露下芙蓉晚更红。
情至怕闻千里别，会疏犹喜一尊同。留都宫苑稀程作，高咏还应不负公。
阮郎旧隐青山里，故宅如今是佛家。似有天人散花雨，若为溪女饭胡麻。
南湖秀色明春树，西崦晴光剩晚霞。老衲每谈因果事，红尘沧海使人嗟。
琴水东边海尽头，迷茫烟雾接高秋。稗荒田野鸡豚少，潮落汀沙鱼鸟稠。
虚市残民茅结宇，空原枯骨草连丘。重经古寺谈灰劫，转使孤怀增百忧。
阶前十个徒誇美，渭曲千竿浪得名。何似壁间三四叶，顿令庭际俗尘清。
阖闾城外敛余厓，水国苍茫夕鸟微。远火山中人未宿，孤舟江上客初归。
高林果熟经新雨，疏柳春深映旧扉。遥想到家无一事，闲看儿女笑牵衣。
宫柳犹遮旧女墙，角声孤起送斜阳。英雄百战成寥落，吴楚平分自渺茫。
寒雁动愁离塞远，暮江流恨入云长。古今天地谁非客，何用登临独感伤。
都亭分袂惜蹉跎，此夕相逢奈若何。细雨疏灯闻落叶，断云高树见明河。
客踪迢递天边雁，归梦微茫海上波。鞍马朝来又成别，且倾尊酒一狂歌。
长安甲第似云稠，冠盖相望孰解愁。宫漏深沉春树里，禁垣环绕碧山头。
微烟草色迷征路，澹月梨花隐驿楼。闻道马卿归卧病，懒攻词赋客诸侯。
皋鱼归哭大?东，祖帐淮南柳色中。黎水冰澌驱夜骑，太行云断散春鸿。
舄飞人望仙郎久，毡在谁怜学士穷。曾过马陵思侠客，为传双泪寄悲风。
九死批鳞历险艰，一生砥柱障回澜。孤忠耿耿云霄上，正气堂堂宇宙间。
南海青天名尚在，中台冰月望犹寒。茂林当日求遗草，黎议谁从策治安。
籀迹秦章手自摩，刻刓翻拟赠潜夫。毋论此掾同三语，且爱新衔长五湖。
到处酒旗成卤簿，见来渔父是官徒。如闻尚有风波事，一榻禅房署苾刍。
如云计吏集神京，此日江湖见友生。自是古今双五马，居然南北两专城。
汉廷交映黄金诏，楚客同蜚白雪声。治行不知谁第一，独应岩穴愧高名。
千山佳色郡斋前，楚客相思秀句传。白雪调成堪自老，青云名在好谁怜。
胡床夜傍南楼月，浊酒春开北海天。羡尔风流陪坐啸，转令人见使君贤。
邓禹经营揽俊良，魏徵匡济事文章。二贤往日尊伊吕，历代於今数汉唐。
图像星联华阁晓，谏书春满御炉香。明时况喜云仍在，列传应知倍有光。
萧萧一骑渡洺河，知有心期在薜萝。漳滏波声黄叶下，邢襄秋色白云过。
股肱三辅分庭少，笔札诸生任侠多。后夜西园应见月，谢家新赋更如何。
寂寞襟期对菊丛，思君几听北来鸿。暮云遥度燕台上，秋色偏归楚赋中。
兵罢龙荒馀杀气，笳鸣狐塞更悲风。群才无那成脩阻，此日登高怅不同。
燕蓟云山王气收，行人犹自问登舟。秪今海子桥西月，独照湾河水尚流。
孤阁悬灯暗复明，满林凉雨落秋声。别来多少湘江水，尽向苍梧叶上倾。
岊河江水古今流，送尽年光与客愁。莫叹寒门空草色，五陵佳气散成秋。
驿畔长松几百秋，行人到此也生愁。最怜每被官军斫，满地寒胶作泪流。
赤城霞气映层标，华顶遥临见石桥。更到谢公登览处，泉声山影晚萧萧。
樵歌日日出林扉，赢得身闲坐钓矶。莫向相逢笑贫薄，人生此乐也应稀。
蜀栈凌云不见行，剑门烟树最关情。君家正在鱼凫国，出尽平川是锦城。
碧潭遥夜小孤舟，凉月清风揔是秋。何事故人千里外，江枫渔火共关愁。
试折青荷当玉觞，绿茎通处泻琼浆。几回醉买西湖月，卧载莲舟梦亦香。
绿萝烟暝夕阳收，何处?啼更倚楼。京国故人分别久，楚云湘水共关愁。
关塞笳声动角弓，春愁摇落旅烟中。绨袍缱绻燕门月，綵笔纵横汉苑风。
春雨一灯寒夜碧，浮云双阙夕阳红。千秋莫负蒲轮意，曳履传家属钜公。
烽火遥惊塞上行，那堪握手问浮名。闭门拟著潜夫论，载酒相怜白也情。
家衍缥缃传素谱，诗连春雪是难兄。龙精一剑虹光合，宫草霏微御水平。
苍茫俯眺冶城横，洒酒凌虚醉晓晴。梁寺烟斜林影澹，钟山瑞霭雪花明。
风流点缀围棋事，凭吊霏微蜡屐情。缥缈谪仙诗句老，荒台古树自峥嵘。
春湿青苔媚客襦，斜回十里野云迂。珠皈佛塔悬衣舄，绣抹春岚点画图。
苔径长松烟不断，石街双屐响相呼。禅宫香傍梅花墅，绛雪披纷簇野酤。
树杪风高四望山，青回幽径竹閒閒。春浮烟雨霏微合，日拥江湖指顾间。
丝管纷纷吹客袂，香林寂寂倚禅关。千秋罗绮胭脂井，消尽莺花载酒还。
去年今日到滁州，太仆先生折柬留。丰乐亭前苍树直，阳明祠上晓霜稠。
烟云天纵双眸入，风日山容二客游。荻港未荒三径在，黄花一笑故园秋。
抱影萧萧昼掩关，竹窗松几墨花寒。双龙气掩青萍剑，五岳光凌紫箨冠。
真幻禅锋惺后悦，赢输弈局静中看。烧灯倚徙悬高榻，细雨霏微鹤梦残。
春明久已赋怀归，南国秋山澹客衣。游戏一官聊寄托，栖迟三径任依违。
花慵白日呼僮睡，草郁青轩看鹤飞。明月相思梨树白，渔竿冷落滏阳矶。
雨声滴沥马声嘶，野水青烟听唱骊。春树冷魂云淰淰，月明客梦草萋萋。
溪堂鸥隐寒暄习，山寺鸡鸣信宿题。长揖梅花浇酒别，读书枌社一青藜。
名山子解从师去，窥得金书大禹文。山洞不知秋叶改，仙桥直与世人分。
还家犹待湘中月，赠客曾收石上云。闻道天台堪采药，春风能否复随群。
孤夜群星聚此筵，寒梅细石晚相鲜。两仪消息还长日，双铗追随自昔年。
人世岁华空鬓发，江门戎事正风烟。哀时词客无今古，久矣吾悲庾信篇。
褰裳去采汉江兰，日暮江深春水寒。欲寄一枝君自赏，傍人应作艾萧看。
江流空阔楚天回，万树秋声绕吹台。百代繁华何处问，登高今见大夫才。
嫩绿嫣红拂雾开，乱峰高下绣莓苔。何当徙尔长杨去，潦倒君王万寿杯。
二月江中花事多，寻春剩有鸟来过。那能一借东风力，吹尽千红伴绮罗。
泉山一室閟丹霞，旧是希夷道者家。晓日绮窗生五色，春风珠树吐三花。
迎仙每服青绡帔，引寿时餐赤水砂。莫效昔人成痼疾，从容好为诵南华。
今朝立春风物熙，东岩阁前寻远师。烟霞丘壑旧游处，金碧楼台新构时。
东风官马去何疾，落日家童行欲疲。我亦清斋不饮酒，与尔结社同幽期。
雁鹜行中见孤凤，采采五色之羽翰。平生自是抱奇气，老大何曾辞小官。
新诗千首不起草，生纸百番能写兰。明朝挂帆渡江去，花落沔阳春雨寒。
上人典藏东岩阁，阅尽西来贝叶书。秋水莲花千百亿，一莲花上一真如。
半年南国不雨落，一夕北风吹雪来。城中米价政尔贵，江上梅花空自开。
骑驴朝士晓未出，射虎将军夜不回。寒斋独坐更愁寂，饥鸟下啄青莓苔。
杖锡西来住此山，道场新构未曾閒。宝钟鲸吼神功在，金刹翚飞佛运还。
大法固应超物外，胜缘初不离人间。千年香火今重见，只在圆机一转关。
蒹葭霜落水无埃，野艇维堤晚未开。为爱青山不归去，桥头遮莫大夫来。
武陵仙子绛绡裳，爱向春风试艳妆。一自别来颜色改，可堪憔悴见刘郎。
湖山澹荡碧嵯峨，先世游踪此最多。天上星辰难借问，海边轩骑枉相过。
不因论旧思鸳鹭，安拟缄书出薜萝。近想螭头封事少，柏台风细听鸣珂。
玉树茏葱更着花，三湘归客赋秦嘉。明珠卖补新茅屋，紫燕权栖咏柳家。
东阁题梅称绝调，西园香雪许齐夸。文章节侠风流甚，好卷巫云入帐纱。
分得亭亭绿玉枝，雨馀生意满阶墀。凌梢已展疏疏叶，护粉聊营短短篱。
肯信移来真是醉，不愁俗在未能医。人间此夜频前席，凉月虚窗更自宜。
朔风吹惨渡江城，北雁时传塞上声。此日文章宁有益，中朝爵禄久还轻。
徒闻汉室诛曹节，不见长沙召贾生。千里苍苍云日暮，更梯高阁望神京。
断云狼藉近帘栊，天地萧条四壁空。尽日倚阑黄叶雨，一番吹鬓白蘋风。
年光搔首孤鸿外，山色供愁落照中。欲寄閒情无那远，烟波江上采芙蓉。
一雨萧然万瓦鸣，好风如水坐来生。江声入夜惊围屋，秋色明朝定满城。
郊外共知农事足，里中争说长官清。野人何以酬佳兴，自汲新泉破茗烹。
月满长安雪未消，分明银海泻秋涛。光迷万里璚珂乱，势压双龙玉阙高。
曙色渐分鳷鹊观，凝寒犹在鹔鹴袍。负薪亦有号饥者，愿得君王发汉廒。
昔随元宰贺正元，卤簿分陈舜乐悬。万炬列星仙仗外，千官鸣佩玉阶前。
履端同庆承天语，山寿齐呼祝圣年。潦倒今无朝省梦，絪缊空忆御炉烟。
楞伽湖上晚风和，茶磨岩前宿雨过。士女竞浮青雀舫，野人自占白鸥波。
春来花鸟閒情在，老去山林乐事多。办取一樽酬令节，扣舷聊和竹枝歌。
城南有约访招提，风雨沧浪只尺迷。惆怅一春能几醉，蹉跎四事苦难齐。
花间细溜沾衣袖，道上丰泥没马蹄。孤负山僧清净供，一窗离思共谁题。
三年端笏侍明光，潦倒争看白发郎。只尺常依天北极，分番曾直殿东廊。
紫泥浥露封题湿，宝墨含风赐扇香。记得退朝归院静，微吟行过药阑傍。
离筵别棹暮江滨，红树青山映白莼。一过江南风景异，两行衰柳送行人。
寺前秋净万峰闲，正好寻山又别山。谷转溪回留不住，水声相送到人间。
门前梧柳长新围，雨暗空林客到稀。几欲持竿溪上去，滩头昨夜没渔矶。
净扫松门坐绿苔，水声逗石响奔雷。忽惊野鹿驱烟过，又见昏鸦驾日回。
曲木全支衰草住，矮檐半向夕阳开。山林未乏忘形友，日与孤云自往来。
几年不种渐谿田，觉我疏慵更胜前。嵇阮岂须经世策，巢由何用买山钱。
莫愁湖上春携酒，长乐桥边月泛船。惟有古怀消不得，台城衰柳白门烟。
蒹葭霜冷雁初还，归梦如云只恋山。一夜潺湲西涧雨，夜来秋气满人间。
闲寻芳草到门迟，云水无心本不期。枕畔残书犹自在，主人出户未多时。
没骨埋香却怨谁，化为黄土出花枝。开时或得君王惜，犹胜深宫未见时。
姜酒相将过晚凉，外孙得报外公乡。门楣重有悬弧庆，歌舞先从若祖狂。
水会三江龙有种，天开五色凤应翔。即看昆玉攀仙桂，代见何家展国璋。
江海倾心无此老，朱陈托契有衰翁。六旬作祖宁论晚，重庆书贤报锡丰。
树德已滋棠万本，贻谋岂籍粟千钟。屏西百里同光泽，日上中天影渐隆。
渔钓消閒得趣多，敢云挂壁有龙梭。晴春燠煦明幽谷，立竹参差长阮坡。
朋好谩夸毛是凤，高歌谁和郭并何。老怀烂醉眠春月，那问璋书讹不讹。
一时飞思薄青冥，水墨图开万里屏。若个溪山幽绝处，酿泉声绕醉翁亭。
不向时人问重轻，深知学道在忘情。阴晴一向难期必，冷暖于今几变更。
为爱烟霞甘寂寞，又嫌交际罢游行。閒来亦把经文看，大意无求纸上明。
名心才放便身轻，识破高明多不情。剖判佛儒成妄执，抑扬宗教亦纷更。
般般巧说何曾悟，个个浑成只贵行。拙守空山无别意，免教人我长无明。
瞭然个事绝敲推，数月楸枰罢谱棋。载籍有人时自访，梦魂无我更谁知。
病躯习气耽床被，新岁情怀弄墨池。世乱竟无山可隐，沈吟空忆隐山时。
无禅懒设祖师关，一任来机索莫还。嗟彼烟峦难避乱，怜余尘境且偷閒。
起床便见三竿日，开卷如游万里山。公案重重频结了，肯存疑义在胸间。
丞相峰高不可攀，秋风吹我入云间。白浮远水天边净，翠列群山月下閒。
九日好怀开胜地，十年痴梦醒禅关。每从静里观人世，逐逐红尘那肯还。
危峰峭岭老休攀，祇在烟云杳霭间。俗士侈谈重九乐，僧家要得个中閒。
秋声叶脱林无障，夜久风寒户欲关。触景勿怀往昔事，清宵弱冠宝山还。
卓锡泓然一脉流，西湖明月浸千秋。道人踏到源来处，趺坐云间古石头。
岭环隔翠苍龙绕，突出神峰霄汉边。金井不须开宝穴，万年天子是飞仙。
万山回合羽林军，山外旌旗望不分。欲识圣人行在所，五云随处结龙文。
童蒙发轫最初时，庸圣分歧谨近之。凡百小儿嬉戏事，汝皆鄙俚不须为。
民沐仁风状小儿，陶陶远罪日何如。圜扉草色春长茂，公舍棠阴昼缓移。
谁复鼠牙纷击剥，类将鸡黍乐追随。涂歌里咏喧传处，尽是吾侯德政碑。
飞锡寻师滦水头，胡尘不傍朔云浮。肇林觉树谁先植，宦海慈航尔独修。
一别谼中兰若隔，重来塞外雨花收。南归执法应相问，半席他时为我留。
忽自司成得讣音，燕山湘水夜沈沈。百年恩义师兼父，千载文章古在今。
无路可奔空缟素，有身堪铸乏黄金。京华北斗遥瞻处，泣对朱弦欲毁琴。
公子高昌世贵家，佩悬明月弄飞霞。仙方旧授壶公药，使节新乘博望槎。
春幕日迟榕换叶，昼庭风细荔吹花。乌台消息明年近，骢马金河踏软沙。
千岩翠色晓纷纷，远树微茫路不分。应是林端飞瀑布，春风吹作满川云。
长春明月夜阑干，起视当眉尺五间。千里林光俱浸水，一杯江气亦浮山。
似闻隔岫吹长笛，欲唤真官语大还。忽忆广寒清冷甚，有人孤佩响珊珊。
辞家译遍五天书，避乱聊寻废刹居。片月池中观色相，千花塔下礼清虚。
行随流水因斋后，坐得新诗是偈余。看说到城还不住，余生汨汨竟何如。
精蓝石畔接城闉，野水交游绝四邻。过去真僧留半偈，浮来古佛见三身。
夜深门有听经虎，岁稔厨多施米人。遥忆两禅相对处，俨然无着与天亲。
清泉山下白云飞，几度行吟款石扉。每忆夜凉供话语，月明松露滴秋衣。
忆别山堂意黯然，相期隔岁返林泉。木兰花发诗频寄，山菊霜零梦已先。
僧史未酬当世业，道风空付后人传。普贤行愿谁如汝，长子于今永绝弦。
爱物情深转似瞋，随缘衣钵散僧贫。生营狮座酬初志，死塔他山见夙因。
每念孤怀真类我，尝于岐路愧求人。师资相搆何期合，百劫千生两认真。
渔舟初试大川湄，不尽晴风卷钓丝。渭水高风非梦想，罗江大隐是心期。
何嗟白发巾中早，可笑青云足下迟。四顾溪山成寂寞，海鸥堪与共忘机。
寻源到处是通津，风静桃蹊不起尘。芳树亦知瞻舜日，深山宁有避秦人。
红霞点缀园林艳，绿野涵濡雨露均。百里花茵连锦障，遥传仙令欲行春。
菊花催白几人头，节序惊心付拍浮。青女送霜何太晚，绿尊延爽似中秋。
杜陵长作花溪主，元亮宜封酒国侯。向夕风摇波底月，不知身在广寒游。
缭垣苔古树苍苍，柏署寒生九日霜。蓬鬓尽随迁客白，菊花犹似去年黄。
烽烟人梦秦城暮，羽檄关心粤徼长。谁暇登台看戏马，直将鸣镝落天狼。
元龙湖海气偏豪，楼上秋声听转高。萧飒重檐喧瀑布，奔腾万壑舞狂涛。
白浮陇亩团珠玉，绿暗村原罢桔槔。大有书年须痛饮，朝来虾蟹问渔舠。
著述千秋得大年，更呼酒圣号诗仙。童颜露濯三花蕊，彩笔笺飞五色烟。
紫水澄澜翻舞袖，圭峰佳气对华筵。南溟风力期同往，闻道方壶小似拳。
啼罢莎鸡暑渐收，醉乡身世自悠悠。缑山想像回笙鹤，银汉迢遥会女牛。
倚棹相看星满座，垂纶还倩月为钩。素心静照寒塘镜，不信悲秋有底愁。
钓者竿头活万鱼，此心快活满长虚。祝君自此频频举，碧海应看到鹤书。
冰肌玉质已多情，羞向花田斗素馨。纵到蓝桥甘玉液，裴郎犹未识云英。
便便坦腹自深情，况复多才世泽清。试问冶长当日意，也须无语对秋灯。
金盘捣碎凤仙花，夺得佳人指甲霞。飞上班枝枝上宿，轻烟微月罩银纱。
北风吹水水不结，只为寒雨不为雪。雪上衣裳尚可拂，雨湿衣裳寒切骨。
一驴昨夜复钉蹄，夜行只好打前失。两膝夹骡痛难忍，一身负水坐难稳。
鞭缰在驭骡则驯，随鞍落镫骡则奋。死生离地只尺馀，死生在眼心尤紧。
予生多役信未安，利名于我竟何干。与人共作风尘客，却把风尘别眼看。
河边垂柳正依依，念子娄江心欲飞。年老弟兄难久别，田间庐舍好同归。
人随蛮土乡音变，路过神堤巩树齐。酿秫须谋日日醉，乾坤何物换渔矶。
转眼天寒气不齐，归心安敢说羁栖。故园墙北开梅蕊，几日河南罢鼓鼙。
邙岭扑天余石马，巩云裹雪暗龙溪。新兵闻道三秦胜，次第兴师扫蒺藜。
汉西郊野望牛头，滚滚寒云万顷流。钟磬不关兴败事，藤萝犹挂古今愁。
树连山色低秦塞，水带军声别阆州。割据雄图忧后日，夕阳无语下寒丘。
秦山东接太行山，山外黄河天际还。绿树连云看不尽，雁声飞过玉门关。
庄周已与蝶俱飞，说着遗衣事可疑。只怪山中蝴蝶洞，仙家四季总春时。
闻道商山老紫芝，百年短景不胜悲。红尘满眼空怜我，青史流芳竟属谁。
杖化葛陂龙去远，笙闻缑岭鹤来迟。王孙草绿烟汀晚，独倚危栏自咏诗。
八尺筇身少带根，常扶野老出山村。却怜楚玉新裁制，犹染湘姬旧泪痕。
天禄藜然烟已息，葛陂龙化迹空存。杨羲梦断无消息，九节人间恐漫论。
玉枝半落水晶宫，泠浸琅玕翠色浓。照影疑翻丹穴凤，腾身惊化葛陂龙。
淩波仙子烟中度，解佩湘妃月下逢。一握清风欣入手，洒然凉意满襟胸。
石作藩篱树作邻，家生春菌与秋莼。偶遗书法呼儿子，未定诗篇诣孺人。
雪里看花花里眠，莫愁飞雪到新年。愁人只有湘山路，漫入寒芦苦竹烟。
草烟绿凑柳垂低，桥对斜阳堕影西。听罢情歌听啼鸟，吴船摇过越来溪。
今日还留昨日寒，一年春又客中拚。太湖石畔柴门影，鱼咂飞花上钓滩。
新种垂杨可系船，寻盟日日到鸥边。当年曾向巴江泊，政似如今听雨眠。
花光三昧幻冰魂，满纸春风带墨痕。好似孤山亭子上，一枝斜映月黄昏。
湘江岸口黄陵庙，苦竹丛低雨气昏。相唤相呼泥滑滑，长途多少客销魂。
婺女光芒地脉灵，天潢倒影湛清泠。眼前不尽登临意，都在溪山一草亭。
县民应役开长泖，两岸高低菜麦空。程限不严功力怠，监官酣酒舞裙红。
四十里长横泖路，会工都用六千人。开挑两月无成绩，主典污慵欠拊循。
沟渠堰塞为开河，河未开通雨转多。水浸麦根浑烂却，今年生理竟如何。
一童一鹤住西湖，千古高风识画图。水影月香成绝唱，苦吟犹自拥寒炉。
西蜀孤芳分外清，嫩黄新染越罗轻。自从承却金茎露，向日檀心一寸倾。
高士何年赋考槃，半庵脩竹带飞湍。窗迎嶰谷三春霁，幔捲湘潭五月寒。
鹤立静依青翡翠，凤吟曾上碧琅玕。好期澹月凉云夕，曲尽瑶琴白雪弹。
片素生烟古色浓，碧桃花树劈春风。吹箫仙子今何在，正好骑鸾向此中。
翩如中舞玉人纤，皎似禅宗戒律严。姑去尽留云母粉，客来只醉水晶盐。
正愁黄独迷镵柄，故压梅花入帽檐。埋没远山知几许，且收螺子画眉尖。
萧然长衲绿衫翁，听雨勾风事事中。大叶尽胜摩诘雪，高花?定美人红。
即陪霜露秋墙委，亦伴椒脂粉壁空。一样连宵明月影，今朝先缺两三丛。
万丈云间老桧萋，下藏鹰犬在塘西。快心猎尽梅林雀，野竹空空雪一枝。
置却功名土苴间，沧洲长与白鸥闲。到门秋水当天坐，绕屋芦花带雪关。
明月满川惟载鹤，清江一笛正看山。只惭碌碌东西者，赢得流年损壮颜。
识来三十四年非，珍重山林短后衣。龟背刮毛惭我拙，虎头食肉任人飞。
老亲种种垂秋发，旧屋萧萧淡夕晖。办得浮家明日去，五湖处处是渔矶。
爱汝石田茅屋好，依然风物似斜川。白蘋洲渚沧江外，红树园林夕照边。
艇子打鱼偏趁月，山童洗药每临泉。老夫欲问东家住，分取瓜畴数亩烟。
舟行一月溅春泥，偶到城西似瀼西。客里正难祛俗累，市中何意得幽栖。
亭当竹外疑曾到，路绕花间步欲迷。却喜石田同夜话，每容新绢买鹅溪。
岂为冬砂学驻颜，樊笼脱却已神閒。庭前汗血非凡种，膝下兰芽继舞斑。
三益斋成敦夙好，八箴书就付名山。欲将型典推先哲，咫尺龙门自可攀。
汎汎飞帆任所之，为言天上聚星时。地连庾岭探梅信，江转芙蓉蹴月嬉。
愧我八叉无俊句，多君三绝未全痴。同心况有高阳侣，醉舞随缘拥玉姬。
买山为傍百花潭，野水脩篁似郁蓝。飞梦几回归谷口，阅图终日忆江南。
旧疴自信三宜黜，新命其如七不堪。为谢羊裘终莫负，秋风鲈鲙定抽簪。
美人东去望迢迢，天际冥鸿不可招。世路亲经九折坂，勋名重见七擒桥。
西山药室依丹桂，南浦云帆挂碧霄。只恐金屏名姓在，岂应玄发老渔樵。
舍绂归来岁又除，依然谷口旧名愚。门前双鹭疑相引，坐上千峰画不如。
阿堵只藏徐稚耒，匡床时检伏羲书。为嫌故社犹喧聒，更向深山赋卜居。
衡庐南北地相交，结搆逢春剪白茅。甫里先生聊作伴，华巅胡老自成嘲。
园荒拟种千桃树，阁小平依万竹梢。白鹿朱陵随所往，迟看野鹤不须巢。
萍聚当年三四君，粤山回首赋停云。戈船夜共漓江度，铜柱朝看汉代勋。
洞窈追游天外出，桂香把酒月中闻。相思半为交情稔，更数名材世不群。
忽承棨戟驻江濆，入坐飘然意不群。谈宗绝似先司马，草圣还追晋右军。
野外淹留唯餐菊，山中投赠倚停云。还朝为报符台客，种树年来当策勋。
新卜未能归五老，故游空复忆三茅。却怜皓首初辞禄，岂为玄经作解嘲。
螺浦春回芳草色，武峰云接旧松梢。南溟九万须公等，莫讶枪榆独徙巢。
乍睹琼花入座飞，起看玉树映山扉。白头索共墙梅笑，青眼欣瞻羽节归。
松下何辞穿敝履，江边谁伴坐渔矶。高风讵数王猷兴，仙棹亲劳到剡溪。
几年弭节谢金闺，新卜江成傍故堤。廷尉高门应不忝，辋川佳致并谁题。
堂开罨画云长润，径转回阑月欲迷。莫道主人今白发，才名早冠大江西。
一饮初歌第一歌，乾坤万物属中和。醉乡能发天然乐，况复幽人情兴多。
二饮停杯歌二歌，西风短发任婆娑。四时佳兴俱堪赏，谁道当秋百感多。
三饮幽人发浩歌，百年风月属予多。此身不是乾坤蒂，留我苍天欲若何。
四饮须听第四歌，傍人休笑醉颜酡。曾经雪浪翻天涌，风落杯中漫起波。
五饮起来鼓缶歌，万年宇宙一红螺。闲中看破盈虚壳，聚散浮沈总太和。
六饮将酣豪兴多，仰天长啸奈吾何。片云忽暗楼头月，只欲凌虚一拂摩。
七饮相关乐趣多，风吹万籁尽笙歌。区区怀抱俱春意，笑尔高秋奈我何。
八饮还惊饮量过，疏狂成癖竟如何。纵然痛饮珍珠酒，为却愁怀愁转多。
九饮浑忘披翠蓑，圣明恩厚复如何。酿成四海合欢酒，欲共苍生同醉歌。
踏碎塞城谁问罪，深居台阁亦加封。圣明恩阔同天地，不论无功与有功。
每到高斋强展眉，閒身事少只题诗。石床扫叶安茶冷，渔浦惊风下钓迟。
客路远依红树宿，深山长与白云期。潸然回顾难消遣，花落月明空所思。
话旧情浓举酒徐，青云道士事纷如。自从都下三年别，不寄江东一纸书。
文笔总高声籍籍，儒冠未脱鬓疏疏。君恩似海何时报，笑对云山赋遂初。
芳声美誉出严徐，吴下风流总不如。玉櫑拂冠三尺剑，牙签插架五车书。
虎丘山色心常醉，龙尾阶头迹尚疏。闻道近来诗更好，骎骎直欲过黄初。
东风迟日美虚徐，扑面黄尘不自如。闭户细看诸葛傅，援毫漫榻右军书。
白头老父音书杳，青眼故人踪迹疏。遥忆乡园松水上，海棠花发燕来初。
诗逋催促不容徐，恰遇春来兴浩如。句里烟霞摩诘画，窗前风雨老颠书。
杜鹃心苦形容瘦，鹦鹉才高礼法疏。昨夜西斋吟未了，寒鸦飞散晓钟初。
周师南下昔平徐，闻道雷霆势莫如。争似皇明崇礼乐，尽投戈甲事诗书。
天临黄阁延三老，昼永青宫坐二疏。何幸微臣也遭际，云衢发轫致身初。
西风吹袂失炎蒸，落日波光似镜澄。囊里钱馀缘戒酒，途中舟缓为寻僧。
孤村近浦船为市，古寺临江塔有灯。一带人烟何处所，榜歌遥指是松陵。
愁戴黄冠老此身，芳心难禁黛眉颦。且抛王母当年约，去了萧郎宿世因。
斗帐自今开甲乙，星坛谁复守庚申。几回却笑巫山女，云雨空为梦里人。
他乡迁客恨悠悠，此日长沙宅尚留。寂莫空梁栖鸟雀，萧条古院闭松楸。
几年宦况同云薄，一去君恩共水流。欲采江蓠伤往事，半天风雨洞庭秋。
堤畔流莺不可闻，此行应念鹡鸰群。孤舟夜渡秦淮月，匹马朝冲泰岱云。
故国烟花随梦断，天涯春色隔江分。欲知别后相思意，惟有登楼对夕曛。
一榻茅茨倚翠微，暂将生计托渔矶。门当濑水潮常早，路绕方山客到稀。
窗外竹声喧午枕，庭前花片点春衣。与君相见即相别，月落江头未忍归。
亭草萋萋一径微，升沈乌兔竟何归。客来拄笏风生爽，人醉钩帘雨过稀。
逝水斜阳同一色，落霞孤鹜每齐飞。浮云富贵非吾欲，且向山中啖蕨薇。
幽居人事绝纷纭，俯仰深资寄耔耘。桑柘影深成委巷，烟花开满起清芬。
春风绿涨犁锄雨，秋日黄连黍稌云。对此笑歌堪永岁，况闻贤器静脩勤。
九载黉宫教雨施，又看考绩上京师。驿亭竹叶香浮斝，官路梅花雪亚枝。
骥足升腾从此始，凤音书最复何疑。平安毋惜频频寄，千里云山有所思。
去岁兹辰捧寿觞，怜兄独客在他乡。茧窝春到歌筵暖，竹屋风生绮席凉。
亲友举觞隆燕会，儿孙拜舞列鹓行。今年却愧身为客，回首家山欲断肠。
车书一统圣皇恩，至泽均沾四海滨。作客远看淮甸月，放舟剩载武林春。
伤心桃李随流俗，回首乡关少故人。便欲乘舟赋归去，云山依旧是比邻。
暮出闉阇赋远游，乘风缓步到江头。舟维渡口待潮发，月满沙边生客愁。
良友论文欣裨益，生涯随分敢贪求。何时脱却江湖念，归老家园卜隐丘。
新堂诛茅仍故墟，寒溪度郭鸣阶除。春风入帘语巢燕，朝日映户坐看书。
酒熟时来长者辙，山深何厌廛中居。诗筒独驱一黄犬，尘壁宛挂双银鱼。
蓼花舟泊钓鱼船，镇日潇潇雨满天。独酌几杯蓬底睡，不知江涨没平田。
秋来摇落最堪悲，寂寞羁怀人梦归。一曲谁家楼上笛，恼人偏向月中吹。
白蘋两岸起秋风，十里苍烟夕照中。箫鼓江干来复往，桥南独立看冥鸿。
领来生了合还渠，遗世声名亦赘馀。七十三年无述处，一朝含笑上清虚。
野兴幽独不自适，步屧随我过南陌。痛饮不惜杖头钱，俯仰放歌天地窄。
作诗豪登风月台，筑室幽插云霞堆。香粳准拟十月熟，黄菊商量九月开。
驯鸥似来听醉语，朝飞来兮暮还去。我亦天涯寄迹踪，何劳虚生尘网中。
昨梦臂生两翼雄，何不一举凌天风。手摘星辰作棋子，浩然归访商山翁。
云檐排比玉妃房，户户俱铺紫木床。圣后从来勤内治，不教偷懒杂沉香。
清萱到处碧鬖鬖，兴庆宫前色倍含。借问皇家何种此，太平天子要宜男。
九五飞龙宝殿高，朝回常倚赭黄袍。星祥一过天王目，长夜经纶不厌劳。
金铺日月门将启，诸院争先画翠娥。高髻纱笼向何处，六龙床上看皇哥。
帝子春游玉辇移，六宫争插好花枝。亲将粉蝶教低放，栖著红芳是幸时。
御苑初开千叶桃，紫霞红露缀芳条。一枝亲插仙妃髻，要助娉婷百样娇。
碧桐萧瑟玉阶秋，蟋蟀宵鸣约伴求。争把金笼牢闭却，夜眠留向枕函头。
晓来妆罢凤台前，五五三三伴结联。春昼底长难度遣，戏将纤手掷金钱。
自将形质混尘烦，独有风神众所尊。托意偶谈山水事，好游不谒贵奢门。
道存已解遗身世，客倦犹思返故园。遥忆一丘归老处，惟应禽尚晚相敦。
松韵还同说偈时，峰头谁度笑声迟。我来不乞山僧法，莫拟重经李习之。
官程苦被白云牵，载酒寻山敞别筵。风雨莫怜分手地，衡庐已缔住山缘。
丛丛黄菊绕畦栽，日日清溪抱瓮来。正是满林霜叶落，幽花偏对隐君开。
春去怨花飞曲径，夜深窥月漾疏棂。人离远寄难成锦，绣罢慵妆晚阁凭。
江城萧飒起金商，尘海萍踪思渺茫。万里间关成梦鹿，十年留滞叹亡羊。
白云岭外家乡远，青草湖边客路长。孤舫与君谈缱绻，夜深灯火下维杨。
荒树寒涛思惘然，斜阳空对旧山川。金牌痛哭朱仙日，玉玺飘零瘴海边。
赤地春回无过雁，青山月落有啼鹃。何人更觅前朝恨，草市行宫锁断烟。
策马双江拥客旌，草青沙白不胜情。为怜南北行踪异，谩说阴晴世事更。
幕府须筹征梦远，花封多爱去身轻。月明铃阁如相望，乘兴还酬首石觥。
寤歌梁父辍耕耘，帝胄临门日未曛。收拾纶巾辞畎亩，指挥如意布风云。
一时鱼水欢三顾，两汉山河得几分。五丈原头云黯淡，长星无计扫妖氛。
括地西风阵阵寒，须臾捲雪遍林峦。高低樵径迷行迹，远近渔矶罢钓竿。
山耸两肩愁栗冽，霜添半臂讶中单。等閒写就梁园赋，造化分明在笔端。
西风渐觉透征衣，万里还家正及时。近寺饯行曾有酒，今朝留别可无诗。
清朝峨豸深惭拙，白首盟鸥自笑迟。江海茫茫霄汉远，致君勋业在皋夔。
城都放棹下青衣，鱼复重登吊古时。沙碛阵图诸葛略，草堂秋兴少陵诗。
昼行每讶江声壮，夜泊翻嫌月影迟。舟过巴东回首望，巫峰十二远连夔。
秋风黄叶岂无情，偏称南归日夜征。客路江山如有待，旧时琴鹤尚随行。
秦廷完璧终无负，同舍遗金久自明。才具济时君独步，一时声价重连城。
一夜西风不世情，布帆风饱晚犹征。窥窗明月如相识，拂地垂杨似送行。
青嶂暝连秋冷淡，银河低映水空明。中宵不尽怀人意，起看奎躔照凤城。
莼鲈忽起故乡情，千里归桡几日征。但得青山旧邻在，那言白昼锦衣行。
晓程驿路含烟暝，晚泊渔灯隔岸明。却忆右军才俊逸，诗名不让谢宣城。
山蕉木柰野葡萄，佛指香圆人面桃。更有波罗甜似蜜，冰盘初荐尺馀高。
草阁柴扉傍竹开，洞官留客意徘徊。盘遮蕉叶携殽至，瓮贮筠笼送酒来。
峒丁峒妇皆高髻，白纻裁衫青布裙。客至柴门共深揖，一时男女竟难分。
千山万山皆戴石，十日九日常出云。木鼠夜啼人不见，峡猿暮啸客偏闻。
近水刺桐知驿舍，倚山毛竹即人家。趁墟野妇酤甜酒，候馆溪童进辣茶。
东风煖入北堂深，吹绽萱花两朵金。应忆綵衣称寿酒，春晖寸草此时心。
写得新图记旧游，无穷诗思海天秋。白云黄叶浑相似，雁荡山前思远楼。
青沙白石草离离，万仞苍崖瞰碧漪。凤鸟秪今鸣嶰谷，朝阳未老碧梧枝。
胸中千亩老陵州，用写西风一树秋。咄咄逼人青琐客，时来泚笔凤池头。
妖娆暂借杏桃色，铁石终存冰雪心。额粉风飘妆镜尽，脸霞春酒入杯深。
宫花六见落厅槐，乡思临风不易裁。旧业暂容辞翰苑，新衔却喜换符台。
名从黄甲抡魁早，身约青春作伴回。綵服宁亲多乐事，秪应清梦绕蓬莱。
西池池上草堂幽，门对波光一镜秋。卜宅也知同杜甫，观鱼聊复似庄周。
怀人高兴歌沅芷，玩世閒情狎海鸥。白藕作花真可爱，家声无忝绍前修。
阳春到处辄回苏，老去辞荣乃丈夫。已负盛名垂汗简，只馀清节湛冰壶。
归田早办欧公录，赐地应分贺监湖。鹤骨松姿行益健，幽寻不必倩人扶。
麟经褒贬究宣尼，较艺京闱属命题。深院下帘朝品藻，明窗批卷晚然藜。
桂香偏喜从人折，日色宁教过眼迷。乡榜已开公道显，此行清誉许谁齐。
前年粜米上瞿塘，今岁装盐过岳阳。伴侣相逢终日醉，有钱不似在他乡。
即看今岁又重阳，对景令人忆故乡。潦倒且拚元亮醉，风流不学孟嘉狂。
满城风雨催诗债，三径清香待菊黄。行乐及时聊尔尔，人间万事付茫茫。
去去君行不可扳，强将樽酒酌江干。情知离合人生有，自是交朋话别难。
此际鄞江聊割席，他年京国共弹冠。雉坛旧有盟心约，别后相期保岁寒。
三尺前旌粉字书，交朋谁不泪如珠。可嗟野外一抔土，无复人间千里驹。
壮志不销成永恨，残编无地付遗孤。潇潇寒雨青灯夜，啼杀庭前绕树乌。
静掩重门昼不开，閒斋便是小蓬莱。有时佳客相经过，不许俗人轻到来。
一卷羲经销日永，数联诗句咏悠哉。此情独有知心会，寄谢傍人莫浪猜。
拟迹巢由与世违，徵书底事到茅茨。中兴已自英雄足，用世原非雅尚期。
祗为故人聊暂出，那思好爵作生涯。炎刘四百年基祚，尽属滩头一钓丝。
春昼迟迟午思清，南窗睡起坐檐楹。好怀百种与千种，幽鸟三声复两声。
不向江头观卧柳，懒于枝上听啼莺。门前一任春来去，花落花开总不惊。
一夜金风报早秋，疏棂点点气萧飕。俄惊江上烟波冷，便觉郊原草木愁。
万里归途犹作客，半生踪迹等虚舟。不堪肠断思乡处，满地芦花明月洲。
淮海维扬名尚在，繁华不见旧时州。烟迷吴苑巡游地，云锁隋家歌舞楼。
千古废兴增感慨，百年身世且优游。君看数亩雷塘路，阅尽行人春复秋。
笑倚薰风浅驻春，生香披拂最撩人。晚凉一枕花前梦，曾见霓裳舞太真。
薝卜吹香度水阑，石为屏几昼生寒。游尘不动沉烟细，自把皇羲易象看。
来往钱唐涉巨涛，湘湖维舸气犹豪。为谁重写登临胜，夺得江家五色毫。
棘枝何可着文禽，敛翼卑栖不自禁。应待上林春似海，向风飞去弄佳音。
白下称诗旧有名，爱君文杏馆初成。垆头一醉狂奴态，匕首双投国士情。
词赋雁行推渐长，江湖鱼服敢相轻。萍花荇叶堪携手，何用浮沉托外兵。
才子新篇艳似花，曳裾原不羡王家。为贫忽有春州兴，怀古宁无夏屋嗟。
疏雨旅魂淹白酒，晚山吟思对乌鸦。愿君与我同深隐，何日回舟到海涯。
凤城知尔去将雏，我亦归为反哺乌。物理细推原不浅，交情相感岂容孤。
每逢绿草长相望，独对青尊不再呼。若使故人怜此意，月明犹肯朗吟无。
每读君诗响便高，目迷云雾耳惊涛。自伤瘿木藏文理，谁并神皇比羽毛。
古学竟能穷汲冢，浮名原不借檀糟。皇家若结他年网，定向南离食雉膏。
月浮湖口未中天，莺已啼残柳又眠。客梦久抛流水外，诗情长在落花边。
银屏低照临桥树，铁笛横吹隔浦船。唤得妖姬齐门酒，不知江上报烽烟。
几欲披缁念老亲，闭门依旧水边人。菖蒲作剑难消恨，荷叶为衣易洗尘。
月色此时看濯濯，车声何日听辚辚。为谁红蕊参差路，吟断空园一片春。
江馆萧条暮雨来，雨馀愁见客船开。不堪别绪临烟水，却领遥情入酒杯。
野店乍寒灯影乱，严城初锁角声哀。眼中飞尽英雄血，独有鲛人泪未灰。
阴阴江树绿如帷，春尽天涯送客归。芳草独迷蝴蝶梦，落花先遣伯劳飞。
风回极浦孤帆转，月出平沙远火微。曾几别离成老大，途穷心事莫相违。
悠悠归思别时兴，报有新潮急欲乘。雨入驿楼凉醒酒，风吹鱼舸暗飘灯。
波随白浪浮千里，心对红尘隔一层。生计未成怀老友，肝肠须鬓总如冰。
惊座高谈久不听，挑灯空见影随形。正怜晴海初飞鹤，却恨微云远隔星。
绝涧瀑声翻角枕，夜台山色到银屏。凄凄望断潮阳路，月入斜窗酒未醒。
异乡携手客愁开，秋色飘零酒一杯。未论南州曾荐士，只知东阁解怜才。
蓟门落叶千砧送，沧海惊波一棹回。已笑中涓求骏晚，黄金宁不待君来。
尺书劳问大江滨，赤日红尘老此身。贫似庾郎惟有韭，归同张翰亦思莼。
已营织畚栖山宅，还约扬帆渡海人。高士二何犹念我，慧泉将访草堂新。
行持汉节向胡天，泪尽边沙更黯然。系雁回风曾有帛，牧羝残雪已无毡。
上林岂但三千里，异域俄惊十九年。麟阁姓名虽典属，几人归傍茂陵烟。
萝磴松梯百尺回，秋风还上粤王台。星涛海涌三江入，篁竹关通五岭开。
白雉今看重译奏，碧油何限请缨才。子虚赋似尊前客，不数之罘射猎来。
宝阁重登酒半阑，相逢春色映层澜。飞矶岂学衔泥燕，近水常留折苇滩。
日送花阴侵座入，夜耽棋局把杯弹。东征忽报师全捷，赌墅风流忆谢安。
一代才名众岂如，几年高隐蚤悬车。有时搦管挥文藻，尽日耽玄味道书。
难弟金兰交不浅，元方梦寐迹仍疏。且凭鱼雁订归计，那得相逢海上渔。
重怜幽寂再开筵，信步乘风到斗边。竟日同为园际客，百年君是酒中仙。
看山日落中原尽，倚韵诗惭大历前。自笑支离归去晚，不妨尽日坐云烟。
天汉风流见使星，乾坤此地剩孤亭。怀人汝上云连蜀，下榻尊前月满棂。
风雨联床发半绿，江湖挥麈眼同青。夏阳不尽相看思，有约春深此更停。
亭子高连睥睨齐，相逢倒屣共君跻。尊开北海凭溪转，坐对西山返照低。
金阙晓开云外拥，玉楼烟袅雨中迷。清时休沐堪乘兴，刻烛新诗子夜题。
主人结屋帝城边，一径斜通御柳烟。翠色雨馀山吐月，绿阴风净水衔天。
芳樽对尔沿溪坐，好景凭谁作赋传。醉后登楼还徙倚，忽闻更漏不知旋。
憩邯几住吕公轩，何意支流派最繁。接武箕裘多国器，将文点窜为家门。
从知姬姓本同气，况乃唐封出太原。谱志分明非漫合，不妨两地荐蘋蘩。
旧宰祠堂背郭横，肩随旅拜向檐楹。千年墙室窥瞻好，五日椒兰感慨生。
拂坐薰风思解愠，盈卮蒲酒对澄清。执鞭岂为文章业，所至长留奕奕名。
胜地相从引兴长，低佪尽日思望洋。疏林隔水莺相和，细雨衔泥燕并翔。
风物天涯催鬓改，驹阴时节忆年芳。赐沾宫扇先朝事，彷佛佳辰侍帝傍。
皂囊欲奏建章前，使者停骢尺五天。莫论埋轮称柱史，已从揽辔向秦川。
泽覃涸辙全苏鲋，霜入穹庐欲净烟。结绶交情频徙倚，笑看父老拥离筵。
江妃捧出脱胎龙，鳞甲参差动朔风。天根一脉窦严冬，已闯红炉金铁融。
晋楚非富颜非穷，敢将腆菲论拙工。依稀一觉罗浮梦，万紫千红处处同。
十年鼓柂湘南水，尧舜遗墟望何许。尚闻有客袭遗风，击壤高歌白云里。
我生好古恒苦心，仗剑欲踏梁山岑。鹓雏却喜集南国，两翮天香清我襟。
邮亭碧草三垂井，犹记徽言曾拜领。元龟告我得长椿，七十风光等俄顷。
门弧旭日喧歌吹，缟衣不似袖衣永。三年握笔不成章，重与乔松说光景。
昨跨苍虬恣驰骋，晓拂君山莫襄郢。飘飘列子御风行，出入有无凌倒影。
十郡宗藩联戚畹，尺步绳趋咸整整。乳哺赤子如哺雏，抑塞诛求杜干请。
干请诛求事惨伤，犬羊尽化为豺狼。仰天戟手祝来世，有身只愿生湖湘。
戚畹如君岂多见，投我明珠闪惊电。三年不食亦伸眉，语及民艰泪如线。
南国冬深朔气严，蔽空摇飏遍千崦。花神春近先飘絮，月姊寒侵不捲帘。
偶缀梅梢添片片，故依鹤氅斗纤纤。柳营已报貂裘赐，高卧何人问短檐。
旅榻宵来半似冰，起看寒色太崚嶒。平铺屋瓦浑无缝，斜点槎枒欲作棱。
远使可烦毡并齧，词流谁为茗相凭。倚栏莫怪频延伫，南士于今得未曾。
倬汉经时轸睿谟，新随环佩列嵩呼。江流不界同云色，池畔如看夜战图。
上客相逢皆越缟，忧人持赠胜鲛珠。凭谁为展秦关道，灞岸行吟跨蹇驴。
晓霁千门拥彗劳，茸茸积素自江皋。拚随湛露迎阳德，剩有寒泉佐土膏。
桧柏可曾移晚翠，来牟应报簇春涛。因怜白战真勍敌，今古谁誇郢调高。
轻缇初报一阳来，晴雪缤纷炤举杯。玉殿威仪新节序，金陵云物旧观台。
春迎斗柄行东指，天转炎曦渐北回。献赋未能惭浪迹，乡心还逐绣纹催。
矫矫南国代有雄，将军高躅俨遗风。为筹屯政因成帙，偶托闺词亦复工。
墨垒几人称劲敌，书城如尔是元戎。好凭诗律当师律，勒取登坛第一功。
短褐萧然旅病身，也裁芜牍献枫宸。敢期贾傅能前席，差与彊华步后尘。
席帽未离从目笑，城门不闭任时嗔。园桃一赋心如醉，河北繇来亦帝臣。
晓漏初停雪满林，江皋重趼帝城深。交衢扫屑馀齐卤，檐溜凝澌列汉簪。
寒土独多寒冱色，远臣差有远犹心。银台赖已通微悃，徙倚蘧庐又越吟。
削奏累累字曰书，中官移椟入公车。能添九鼎江瑶柱，犹愧三言海大鱼。
时誉漫誇通国体，壮游因得觐宸居。天戈蚤遣平卢愧，泽畔羊裘恣所如。
谁向羊肠鉴覆车，盈盈京国盛簪裾。龙髯尚掩桥山涕，雁足新惊塞外书。
甲恶可堪供偃仰，杼空何以策留馀。叩阍昨日惭疏拙，仓兄填膺半未抒。
斗柄南旋渐觉炎，祝融新令信专严。柳垂雨暗莺犹语，花逐风飞燕乱拈。
庭院昼长宜笔砚，藜灯夜短倦书签。南薰一曲无人解，坐看高楼月上帘。
迟日轻风淑气融，柳花飞白小桃红。泛观万物全于我，细数三春半在公。
修褉事阑知俗异，浴沂人远许谁同。年年东阁门墙里，一寸时光一寸功。
黑云堆墨暗朝曦，甘澍当春正及时。细细蛛丝游碧落，森森银烛傍瑶池。
太平有象三农乐，灌溉无私万物知。涸砚愿沾涓滴润，拟歌圣德被新诗。
举案相看七十齐，康强真似得天机。百年于世人常有，双寿如君古亦稀。
酒注霞觞浮蜡蚁，声催鼍鼓舞莱衣。独怜万里瀛洲客，青鸟遥衔锦轴归。
谊同兄弟学同师，勒马东风惜别离。卧病祇因仙骨瘦，求归岂为北山移。
凤池日暖冰初泮，鳌禁天长柳欲丝。无限春光留未得，暮云烟树两依依。
才看金殿听胪传，又向蓝桥迓玉仙。画舸风轻兰掉急，牙樯月上锦帆鲜。
门填珠履迷花径，箫引青莺入洞天。从此阊门春昼永，百年瑶瑟一絑弦。
山斗名高岁月深，新承天宠出词林。晓辞枫陛炉烟袅，秋上容台树色阴。
礼乐一心参造化，车书万国属喉襟。知公不久留南省，试听庭槐夜半音。
俎豆堂开系所思，丹枫露冷正秋时。昔年立雪人如在，此日吟风客自知。
渺渺长川迷古渡，悠悠世路共心期。庭阶不尽迟回意，千载真传为语谁。
记得髫年此旧游，重来说法使人愁。天留故老传宗教，人向空门悟实修。
野鸟有情凭槛语，碧云无恙傍檐流。诸君不用多惆怅，试看青山自点头。
同仁丽馆枕山隈，有客翩翩暮雨来。我里衣冠原不忝，此乡文物更多才。
虚窗尽袅桐云色，曲槛斜通玉涧回。最是传心难寄语，春风习习到江梅。
一别禾川二十年，归来此日共谭天。鹿鸣似解怀人思，莺韵如闻出谷篇。
浪迹不堪追往事，虚名犹自愧前贤。春风满座还谁领，庭草交加意已传。
细雨泥涂行戌时，多君高谊共相期。危楼尊酒看雄剑，野渡扁舟听子规。
仕路蹉跎羞短鬓，林皋懒慢负深知。悠悠禾水潭千尺，照我肝肠有所思。
元化曾将赤手扶，名贤高榜映寰区。先朝勋业谁能并，此地宫墙半欲芜。
檐际閒云蛛挂网，松梢明月鹤呼雏。岩前空对蘋蘩色，几向庭阶荐束刍。
少年曾此问迷津，荏苒韶光及此晨。大药不教顽石变，春风难遣鬓毛新。
还凭麋鹿山中性，来结烟霞物外身。丘壑盟心吾敢负，翠屏千古自嶙峋。
板桥霜色带芳篱，四海才名怅昔时。流水竟孤琴一曲，临风长见玉双枝。
藏书曝日恩犹在，裹革终天泪总垂。国士只今惭马队，凌江不用奋长离。
山寮村馆共秋朝，数里疏林叶似烧。架积遗书从许借，吟同小隐不须招。
蓼红野艇回孤棹，霜白行人过板桥。欲拉支公寻寂寞，恐埋踪迹入渔樵。
美人常苦费招寻，咫尺门庭万里心。手简忽随双鲤至，肩舆先造百花深。
霞通苑榭明春柳，雨过桥山出暮岑。对酒似闻清庙瑟，一歌三叹有遗音。
官舍劳君载酒寻，病多无柰踏芳心。孤亭岁久青松老，曲径春残碧草深。
友义昔曾称管鲍，诗名今岂下高岑。黄鹂紫燕如知喜，并舞双飞接好音。
四牡马驿度夜郎，独携一剑是鱼肠。持衡好校昆池战，览古还披大酉藏。
桃李春阴初韡韡，蒹葭秋色正苍苍。美人更隔潇湘远，怅望南回几雁翔。
宦拙俄惊渐白头，途穷兴转寄沧洲。寒灰不逐东风暖，归梦长随潞水流。
日落自怜醒对酒，春深无奈独登楼。萧条旅馆谁知己，唯有孤衾共敝裘。
閒居频咏旧题诗，抵掌犹堪见往时。人去赤城空有赋，盟寒白社杳无期。
归装赢淂玄经在，傲骨唯应贺监知。同好近来零落甚，独操齐瑟欲何之。
萧齐寂寞潞河阴，犹喜同袍共论心。意气已从觞咏见，交情翻为别离深。
橐中祗有阳春赋，箧里谁怜孤剑吟。流水高山人去远，思归一曲付清琴。
重忆先朝赐葬年，洞庭一曲莫釐巅。春来薇蕨埋山径，湖上波涛绕墓田。
伏腊几番劳梦寐，关河长为隔风烟。遥怜松槚凋零甚，况复蹉跎寒食天。
阖闾城下是吾庐，犹有平泉片石馀。五亩自堪供钓弋，数椽良可贮琴书。
蒯缑不减鱼肠色，独鹤应随使者车。稚子候门遥忆汝，牵衣何日慰离居。
胡雁鸣秋朔气寒，尚依明月到长安。应怜毛羽冰霜悴，似诉关山道路难。
客子音书频断绝，故园萸菊半凋残。遥天自送归飞影，知落芦花何处滩。
蓬莱佳气蔼葱笼，赞拜遥看引上公。日至卿云传太史，阳回玉律肄歌工。
旌旂晓澹瑶台月，环佩春生黍谷风。莫道君门天万里，玉皇元在蕊珠宫。
仙郎新领度支章，儤直应含汉署香。十道徵求今太急，好将词赋托长扬。
霞光山色夕阳天，箫鼓中流载画船。宾客醉时听玉漏，梁尘飞处落金钿。
惊看节序黄花后，坐对尊罍绿草前。灯火背城明月夜，断桥堤柳锁寒烟。
短笛同吹杨柳枝，一声嘹喨一声悲。秋风夜送闻何处，此调人间总未知。
南岳何年奠此封，浮来片片玉芙蓉。遥瞻上界馀千仞，初入名山第一峰。
洞口朱明悬旧迹，祠旁丹灶觅遗踪。云深羽客差能指，酒熟居人尚可供。
暂息欲移香石榻，数声犹似定林钟。月明半带霜华冷，山色围将紫翠重。
杳杳仙源知不远，迢迢清梦未能逢。朝来济胜愁无具，安得茅家杖作龙。
钟声远出碧云间，千载荒台尽日閒。剩取酒杯浇白社，不妨词赋媚青山。
桂枝荏苒幽堪结，鹤羽飘飖逸可攀。平地丹梯怜咫尺，朝寻石磴暮能还。
百折危梯上翠台，飞楼云际划蓬莱。客疑供奉乘风到，人似征西玩月来。
宇宙并悬终古迹，山川重遘异时才。当筵何限清秋色，欲挽群仙步玉台。
五夜骑鲸八极游，千秋陈迹尚高楼。窗中齐鲁青如画，槛外徂徕翠欲流。
呼吸旧知通帝座，飞腾今见近宸旒。酣歌敢作长庚态，清切寒光射斗牛。
花满横塘雪满枝，乐游争趁早春时。香山老识风流并，庾岭人疑月落迟。
欢剧定知频进酒，兴来谁拟独吟诗。生怜病骨偏消瘦，愁听高楼玉笛吹。
西湖游遍复南湖，烟雨楼高四望孤。千顷玻瓈环岛屿，万家钟鼎隔蓬壶。
波中霜堞时开合，天外云林半有无。渤海使君能醉客，且拼乡思付醍醐。
总是刘蕡迕选场，也应庠序有辉光。袖归绫刺投官长，击碎胡琴出帝乡。
家似朗陵传孝友，学依安定举条纲。昔贤晼晚犹卿相，况尔虬须亦未苍。
书剑偕君客上京，还怜客里送君行。枭卢得失元无据，雨雪雱凉共有情。
关出穆陵黄叶暗，驿逢清口白波明。新诗好为题茅店，我到应知隔几程。
游子承恩出汉京，大家拥传逐东征。潘舆自快褰帷望，莱彩兼看衣绣行。
七十年回天女笑，三千桃见岁星名。时人若问长生药，指取中霄玉露茎。
天从飞锡到銮坡，几度华亭梦里过。琪树俨然窥色相，浮屠依旧枕名阿。
香销石鼎尘留榻，云静松窗鸟自歌。行遍当时诵经处，觉来还记白云多。
翩翩清世佳公子，秩秩初筵集上才。宿昔八龙何护落，于今三凤喜毰毸。
通家会面嗟何晚，良会知音讶许猜。有约高峣同过我，不论晴雨有花开。
风尘玄草见君亭，尊酒千花照岁星。禁署声华头未白，中朝冠盖眼逾青。
云浮北阙高金掌，日落西山列翠屏。以我相从诸子后，非才偏自学沉冥。
云边驿路天低树，篷底寒声雁报秋。记取西风送君处，离离蘅杜满芳洲。
庶草敷荣翠满墟，夕阳归牧雨晴初。清时只唱升平曲，牛角何心挂汉书。
花阴寂寂漏沈沈，孤馆残灯别恨深。遥忆去年寒食后，满天风雨夜同衾。
留春无计奈春何，满地莺声绿树多。痴蝶纷纷少情思，尚饕馀馥抱残柯。
乡人不识识乡音，欲问先看泪满襟。岂是不知儿女态，天涯孤客易伤心。
结缡将遂百年欢，谁谓仙郎骨竟寒。翠羽未联钗上凤，黄尘深掩镜中鸾。
閒庭夜月空帘箔，古镜寒泉照井干。地下相逢应识面，从教和泪剖心看。
故人重别帝王州，正值荷花五月秋。一棹晴山江上路，半窗凉月竹边楼。
君从瀛海鸣孙复，谁念新丰客马周。闻说禹门春信近，杏坛回首是龙头。
握手经年梦屡狂，江山仍在感沧桑。官情澹洁人如鹤，客路支离鬓似霜。
万里独行为许国，千金虽尽不垂堂。三城旧属扬州地，何必西湖是故乡。
曾于文字久相知，赋敌杨雄思不羁。楚国包茆频入贡，虞廷彩凤喜来仪。
东藩地远山川隔，北阙天低雨露垂。归去观光知有得，襟怀应负子长奇。
僦居屡傍禁垣西，曲巷重渠路转迷。万事无能心尽懒，一官何补首常低。
行冲落日时驱马，起伺朝天每听鸡。跼迹自伤非宦业，纶竿终有故山溪。
别离无奈客心烦，直道南迁荷主恩。临路加餐好自爱，平居握手更何言。
连山楚雨迷官舍，隔县乡音认故园。君到江州定回首，同游霄汉几人存。
鸡声破晓促征骖，弹铗长歌久向南。身共沙鸥忘世界，梦随寒雁度晴岚。
暮云断送经年别，旧雨闲留半日谈。名利醉人浓似酒，长安何处不沉酣。
兰台高咏杳难攀，滕阁鸣銮迥不还。忽有露茎超象外，能令天籁满人间。
披襟快自君王腋，酌斗清回帝子颜。无那阿猷称尽兴，凭谁拄笏看西山。
相期意气欲凌虚，旅舍春风厌索居。末路但存三寸舌，明时不用百家书。
昆丘窈窕思栖鹤，谷水清泠忆钓鱼。日暮干将抛酒市，生平结客似专诸。
披帷月底理鸣筝，哀调澄于镜里冰。试使楚王闻一曲，可怜应不数安陵。
金瞳翠羽与凡殊，比翼雕笼影不孤。语入蕉窗声可听，梦回竹径色疑无。
雪衣名字休相混，红豆生涯尚故吾。莫误前头是青鸟，琼轩小立话斯须。
夕阳远远露朱甍，疑是绛标建赤城。十里烟云人似织，万家灯火雨初晴。
酒杯在手谈前事，牛耳登坛践旧盟。剪烛西窗愁漏短，何当禁断晓鸡声。
凭吊空山感百端，延平创业最艰难。孤军地拓田横岛，上将身登韩信坛。
井水一泓冰雪冷，剑光万丈斗牛寒。铁砧胜迹堪千古，想见英雄立马看。
西台晞发痛遗民，避地南瀛第一人。浩劫馀生存硕果，空门垂老弃儒巾。
文风早被端由汝，天子虽尊不得臣。孤岛田横无限恨，白头犹见海扬尘。
书生无力挽银河，回首中原洒泪多。甘作萍蓬标气节，独开草昧起弦歌。
蛮花犵鸟供吟咏，势宦权门脱网罗。至竟馀生修净果，百年家国两蹉跎。
天末怀人拟寄笺，忽惊恶梦一凄然。拚将醇酒消豪气，忍谢红尘作鬼仙。
玩世刘伶如待死，盟鸥公瑾是同年。詹园恍惚西州路，华屋空馀锁暮烟。
小筑江村数载经，乌衣门巷感凋零。生逢丧乱同天宝，语杂诙谐类岁星。
泥我狂歌聊当哭，知君长醉不教醒。南瀛硕果今无几，冷落人间野史亭。
乌鹊南飞借一枝，鸱夷姓字少人知。尤怜化鹤归华表，忍说前身竟是谁。
一辆轻车载美人，似曾相识半含颦。度溪十里潺湲水，流出桃花减却春。
螺川驿里劳相送，日暮乘船过水村。性敏看君公事了，才悭觉我簿书繁。
枕蓑谩忆山人睡，剪纸谁招旅客魂。二十年来新旧事，篝灯曾记一宵论。
宣溪英迈浣灵豪，万里青云两凤毛。握手始为三日别，相思翻觉寸心劳。
匡时事业卑王猛，垂世文章叹楚骚。坐掩船窗对孤烛，何时尊酒赋同袍。
读易溪边日已斜，晚风吹落钓鱼槎。江门水月真无限，也照先生帽顶花。
湘灵梦断湘云夕，凉叶潇潇泻秋碧。君山半夜风雨来，万顷波中老龙泣。
病来断酒笑独醒，南山遥对北窗青。心閒梦觉日当午，啼鸟数声花满庭。
蓬莱曙色寒苍苍，万方剑佩朝明光。流莺舞影过双阙，遥送新声出建章。
数声才度五云表，百啭还闻上林杪。宫漏沉沉九陌春，禁钟隐隐千家晓。
烟花远近布春声，声声袅袅如有情。不随仙仗云中散，频逐箫韶花外明。
流音往复断复续，睍睆绵蛮听不足。初讶湘灵鼓素弦，又疑秦女弹新曲。
曾告严陵老钓纶，汉家砥柱有伊人。群公尽逐声华会，岂识维风在富春。
花封暂假金闺彦，棨戟遥临剑水清。芳草几年劳别梦，寒云十月倍离情。
居人愁望青凫远，仙侣同飞彩鹢轻。贾谊定应前席问，经纶知不负苍生。
枫林遥见一帆开，骋望还登帝子台。干越人家江上尽，咸阳王气日边来。
飞腾自有青云翼，邂逅能忘浊酒杯。奕世声华名不忝，治安元待贾生才。
豪游何似习家池，爽气西来晚共披。一径兰苕鸣翡翠，满湖秋浪浴凫鹥。
微名莫问青藜杖，高调仍多白雪词。若有片言能止辇，桂丛吾敢负归期。
一携经笥趋西学，几载琴尊共帝京。词藻世传潘骑省，园林人比蒋元卿。
心驰萱草三春色，行计梅花万里程。归著子虚应谢客，梯楼惟见日初生。
目断仙山岂易逢，紫岩回首有苔封。三株暗结黄金粟，九渡深盘白玉淙。
蕙帐别来惊夜鹤，琅璈归去御时龙。茂陵自是秋风客，肠断青骡海上踪。
山势盘盘压厚坤，宸居奕奕位大门。龙蟠近接三秦胜，鳌负遥连五岳尊。
丹磴参差悬铁锁，玉京璀璨涌金轮。乘麟散发游何处，直以升平报紫元。
萧条四野叹遗黎，树屑和糠强救饥。一望垂枯榆柳色，谁言苌楚得无知。
皮尽心伤生趣穷，疏条犹自舞长风。恰如残喘支征缮，未敢嗷嗷告杼空。
邱中结构偏宜小，物外探搜只支真。谷口堪施诛草力，林塘疑傍浣花滨。
曾寻三洞拟商山，车马纷纷碍闭关。谁似白云私占得，惟留明月弄幽闲。
不拽渔舟不着蓑，兴来坐石戏清波。水寒一任游鳞跃，解得庄生乐趣多。
生平怕读宋残书，竞指真儒作伪儒。一自先生崇俎豆，至今道脉盛姑苏。
看来棹楔穆陵书，已识庚桑献大儒。忠孝永垂臣子鹄，景行时觉震苏苏。
神郁空传汉史中，何如翔鹤表綦隆。羹墙日日思芳躅，彷佛缑山唳远风。
十九年惟填此中，官几为氏岘碑隆。自惭七载成何许，祗向高楼企德风。
三径蓬蒿昼不开，落花长日锁苍苔。何因看竹西邻去，忽报羊求二仲来。
水云深处木兰航，白雪纷飞大雅堂。莫向五湖寻旧迹，于今司马在郧阳。
满坐青山照客装，风尘憔悴旧荷裳。吴钩莫问尊前色，白日长虹堕太行。
台深铜雀锁斜阳，高唱将雏待凤凰。筵上不须重顾曲，吴门今是老周郎。
婵娟一片起檐牙，影落临安十万家。丝竹管弦清夜满，何如迁客在长沙。
鸟道千盘压翠微，中峰突兀锁烟霏。天风两袖扪萝上，不道金丹白日飞。
骑鹤吹箫空月明，乱山风雨闭荒城。那曾一觉扬州梦，赢得青楼薄倖名。
博士承恩领故乡，自应徽国庆源长。黉宫百世诗书富，阙里三时俎豆香。
社下廪人来继粟，门前童子候升堂。知君不负维桑托，霄汉巍巍见紫阳。
白头尽是老便宜，六十余生天地私。学舞固无长袖子，出游还有小车儿。
绿阴如水微吟处，紫袷含风半暖时。瘦影任君描写去，百年草木要相思。
苑内银河垂袅袅，城边暗月上微微。不辞怀抱今宵尽，无奈宾朋此地稀。
万里飘零同卧病，三年邂逅一沾衣。燕山楚水遥相望，目断天涯鸿雁飞。
雨扑香尘紫陌融，杨花无力奈春风。凭虚到底升还坠，浪迹从前西复东。
漫拟铺毡盈径路，无缘点砚入帘栊。萍繁榉弱皆乘化，心事枯禅未许同。
斗帐香浮月欲斜，纵横疏密遍窗纱。恍疑姑射仙姬步，来访西湖处士家。
转盼含情仍逞态，全欺琢玉更蒸霞。溪藤点笔留芳韵，书幌银釭不用遮。
东皇著意布三阳，点缀疏枝弄早芳。刻玉镂冰无俗韵，钩帘汎坐有馀香。
卧游庾岭云横路，梦到西湖雪映塘。相对倾樽明月上，行吟绕树不知忙。
空岩曲折挂苍虬，骨干崚嶒韵致幽。闇淡输香宜纸帐，森疏濯影向溪流。
懒随艳冶荣千树，独葆青真隐一丘。自有松篁深结契，江天春柳任轻柔。
天付炎威与祝融，海波如沸沃珍丛。飞将宝鼎千重燄，炼就丹砂万点红。
自抱赤衷迎晓日，应惭艳质媚春风。农家颖实需甘雨，愁拟焚林望碧空。
琅玕林立拂云高，诘屈盘根茁上膏。龙尾挂崖鹰攫爪，凤咮衔石蟹舒螯。
清阴只拟过邻屋，玉版何期饫老饕。好待春雷抽犊角，长镵不用费爬搔。
龙孙头角奋春雷，蓦径穿林破绿苔。已放琅玕摩碧汉，聊从玉版荐金罍。
煮泉清入诗脾健，喷饭香传笑口开。清味不妨频作供，万竿烟雨为栽培。
藕花层叠点回塘，映日随风远送香。翠被玉颜眠锦帐，绿鬟红粉舞霓裳。
承将晓露珠倾斛，照彻晴波镜对妆。鸥鹭徊翔知眷恋，可无觞咏答韶光。
十亩横塘列芰荷，虚亭开向绮霞窝。娇花浥露红妆拥，密叶翻风翠袖多。
越女翩翩偕巧笑，湘娥冉冉共凌波。不劳玉井峰头觅，坐对倾杯发浩歌。
萍化芹香水国春，蒲抽铓锷剑光新。不资淬砺能全德，常合雌雄若有神。
浴鹭忘情时振羽，潜蛟惧截欲存身。江干森立非无意，待剖双鱼慰远人。
碧桃花外飞青鸟，金母麟车踏瑶草。御书有约会麻姑，弱流遥望蓬莱岛。
天风飒飒吹霓裳，九霄环佩声琅琅。双成手把玉如意，车前作伴呼阿香。
尘埃难染圭璋质，名姓生来入仙籍。云窗雾阁隔人寰，陌上少年空自惜。
燕罢瑶池拾翠翘，玉箫声断彩云飘。阳台总是荒唐梦，金屋何须贮阿娇。
剩有黄金布柳芽，空门春事兴偏加。斋逢社日难除酒，梦破佳晨便趁花。
四海诗名谁敌国，十年交道只通家。披香坐遍虞园地，几度相随类彩霞。
塔影亭亭落砚田，挥豪看似共耕烟。一千佛像同高会，九十春光已半边。
纵饮莫营身外物，片言皆种舌根莲。禅门衣钵诗人派，此处从来共可传。
霜落长城万草枯，三边兵甲尽防胡。千年充国屯田计，万里嫖姚出塞图。
寂寞鱼龙沈瀚海，哀鸣鸿雁忆菰蒲。閒情欲共伊人语，白露蒹葭水满湖。
懒上元龙百尺楼，清光不似去年秋。南飞乌鹊浑无影，斜倚阑干恨转幽。
纵有金罍谁共酌，空闻玉漏换更筹。嫦娥只在云深处，闭却广寒应自愁。
晓出长衢踏曙光，归来庭馆又斜阳。奔驰日日因何事，秪恐秋添两鬓霜。
小桨轻摇帆半斜，仙山似有浮云遮。前溪后溪响流水，千树万树开桃花。
图画已成晋故事，风俗还是秦人家。退之元亮不可问，小立空庭漫自嗟。
阿母要盟毕竟寒，个中书记独相干。晋王不肯轻传弟，欲说陈桥事似难。
清朝求士渴思浆，虚负诸公此荐章。先帝有怀曾赐召，孤臣无命合投荒。
独愁新路开荆棘，敢谓长才是庙廊。关塞江湖皆万里，壮游心事却粗偿。
重镇雄藩最上游，三边西去是甘州。封疆出塞犹千里，人物中朝第一流。
公暇含毫吟蟋蟀，日长挥羽练貔貅。经阳部曲今犹在，应说风流似祖侯。
介老归朝众所闻，登坛又见读书人。先公向此开茅土，五郡于今待抚循。
黄发有谋终可信，苍头无赖不须亲。莫嫌潦倒多言语，身是三危旧逐臣。
闻道松庵老达尊，家传寸地至今存。一堂和气兄犹弟，三世同心祖又孙。
灯火夜深归院落，犁锄春暖遍郊村。莆阳人物应无算，礼义人人说郑门。
百年一中许谁论，苦值三春不系跟。水鸟何心仍择木，林猿失步反居樊。
风云腐尽天无路，雷雨冥时帝阖阍。若令鸿初知此意，悔教白日有黄昏。
炎凉物意岂天心，平白花时使夏侵。百粤提封川接海，三春去路雨归林。
人羁纵许芳华掷，地迥犹凭短梦寻。何事相思江畔水，添流尽日潋愁深。
千里川原似一毡，胸中丘壑转悠然。及兹心目方无障，何处云峰欲比肩。
赋就调羹动主知，歌成酌酒感妃辞。无端宿醉双靴落，故令新妆一语疑。
金笺捧出庆池章，落羽翻辞銮殿旁。供奉清班能几日，风骚不尽古今场。
晚雨何须不系舟，橹声咿哑尚中流。阴云未放端溪月，岚气先催肇庆秋。
也许炉烟飘卧榻，不教灯影照眠鸥。鼻雷我惯甘云水，莫遣疏更到枕头。
争先路径险难量，痴立踟蹰对夕阳。身计百年空自拙，马蹄今日为谁忙。
月当残腊还留照，鬓看寒霜转易苍。谁道临城能馆吏，中宵犹为倒馀觞。
灯下磁杯浅浅斟，红炉漫拨到更深。西风吹满乌龙雪，还解寻诗到碧岑。
绿浃浓云压树低，唫魂清入画图迷。群蜂酿蜜争输课，一鹤将雏恣啄泥。
刘向昔居天禄阁，杜陵今住浣花溪。诗成几度无人和，閒就芙蓉叶上题。
风静疏帘落絮低，雨晴香径绿阴迷。虎须半露蒲穿石，龙角全舒笋透泥。
东面树连西面树，南头溪灌北头溪。更怜野鸟春声巧，似把山童小字题。
造化融春几许年，人间留此一泓泉。山灵不纳藏冰室，地脉应通浴日渊。
香雾笼晴含御气，凝脂流恨带胡膻。至今多少探汤手，笑指当时种玉莲。
朝登泰岳望蓬莱，晚带斜阳兴未回。一路草香都是药，千林树老尽生苔。
浮云似水流将去，怪石如人立起来。几度叮咛与童仆，等閒休上舍身台。
万重烟树万重云，今古巍巍势自尊。四面好山朝日观，一溪流水落天门。
我惭作记非王勃，人说题诗有许浑。回首忽惊归路晚，满身清影月黄昏。
一泓清气涌波澜，几度曾于醉里看。玉杵乱舂珠颗碎，冰壶倒浸雪花寒。
龙吹海末潮声急，鬼刳山根石眼宽。谁为苍生作霖雨，天瓢㩦取上云端。
宁辞掩骭褐衣单，叩角长歌坐夜阑。有志欲逢尧舜禅，如何功止霸齐桓。
何限天机话未穷，翠交庭草茂丛丛。向阳已识葵真性，长养还须花信风。
望望苍山登复登，梅村桕坞一层层。如春天气忘归客，忽乱乡心到孝陵。
铜柱崖前使节过，贡随归骑入京多。一官暂遣陪成瑨，片语曾烦下赵陀。
晓拜赐衣辞绛阙，秋催征棹渡黄河。政余好赋登临咏，闻说州人最善歌。
失路言思旧使君，远来寻我觅温存。试询阮瑀无消息，浪说余夔是仲昆。
鸿过但留栖雪迹，剑沉宁记刻舟痕。西铭训在曾知否，四海同胞尽可恩。
东朝初进九龄筹，南国欢逢拜舞秋。数报寝门回鹤驾，新从驰道出龙楼。
世家共羡韦贤后，记室争推阮瑀流。君去分明窥盛典，还将礼乐颂成周。
鱼鸟情亲自竹林，江湖不负远游心。军中阮瑀多优渥，门下袁郎独赏音。
藿食定知弹铗易，布裘端及授衣深。分明一棹剡溪曲，画里名山尽意寻。
一剑南来说曳裾，铗声早怨出无舆。粉曹回忆冯唐节，油幕閒誇阮瑀书。
应悔鹤翎先自剪，翻怜鸡肘转成虚。烟霞清供难分寄，恐尔蓬心尚未除。
秋爽曾携坐马看，是为垂绂是垂竿。留连万古知非浅，老病深山见颇难。
鸿在雪泥留指爪，天来草阁了阑干。行藏断定公知我，潦倒终焉七里滩。
醉把浮云笑笑看，黄紬被里日三竿。孩心未觉相非是，狂药宁知痛饮难。
民物自公真可拜，乾坤何我不相干。古今认得真相契，不到无诗寄钓滩。
天风吹席挂庐峰，棹鼓无声云汉重。一自铁船飞不去，至今山泽吼双龙。
石门风高千树愁，白雾猛触群峰流。有客驱驰草未休，山寒五月仍披裘。
饥乌拉沓抢驿楼，迎人山鬼声啾啾。残月炯炯明吴钩，竹床无眠起自讴。
黄龙洲前雪浪飞，浪花叠作五郎矶。小艇纵横截洄洑，张网捕鱼一何速。
造次经过不知险，坐爱山衣绿如染。闲情沙鸟俱悠悠，万古如斯江汉流。
载酒吾惭问字来，秋风萧瑟荜门开。一毡木榻寒犹坐，双骑银鞍晚未回。
炊桂颇同秦客久，纫兰谁似楚人才。因君细访衡湘路，兴在朱陵百尺台。
滇南万里宫游人，此地山川辟自秦。蜀帝犹啼杜宇血，汉皇空祀碧鸡神。
晴岚雾湿常疑雨，寒涧花开不待春。君去宣威到夷落，白狼槃木定来宾。
空岩香阁叩栖禅，坐见归禽没远天。钟度寒潮鼍峡外，帆移芳草鹭洲前。
春江半是巴山雪，暮岭全迷楚泽烟。忽忆仙人换酒处，飘零今古一凄然。
玉颜吐香清梦回，静思相看浑欲迷。夕寒初消夜月淡，暖风不起春云低。
园亭寂寞谩无语，桃李纷纭徒满蹊。芳华转眼易销歇，洗妆谁为酒重携。
山堂起坐揽秋衣，窗竹翛翛月在扉。音问每时烦故旧，梦魂终夜绕庭闱。
露华忆遍仙人掌，虫韵惊催织女机。感物怅然怀往事，到今三十一年非。
瘴色惊霜一马骢，故人谁似李端公。柳州垂柳应无数，心在襄西落木中。
郧岭春初雪不残，柳江风物已堪观。莫言岭表无他寄，蕉实能黄荔子丹。
到处观风是胜游，偶逢萧寺便寻幽。谩参贝叶经中语，且憩菩提树底秋。
铃铁送风来绮席，江云将暝入僧楼。更看学士题诗处，犹有奎光壁上留。
几回撑眼数英雄，今代完名少似公。东阁化随春日雨，西台霜洒暑天风。
班超自分留关外，李牧谁知出禁中。可惜功成身便死，不胜清泪滴空濛。
使君爱客宴閒堂，客醉歌狂殊未央。自以笑言偕四俊，虚疑时序到重阳。
炎天过雨先销暑，美酒当筵岂论觞。旦日东征更疏阔，赠予何惜远游章。
群公相见亦忧时，事势推移却未知。岂有明王崇侈好，总缘中使辱恩私。
典刑具在公平法，台谏何劳激烈辞。掎麈漫思忠献议，英雄当事盖如斯。
春风奈此玉人何，贺监宅前春水多。茶灶笔床天上坐，酒船花担镜中过。
紫骝何处嘶晴日，白鸟当门弄碧波。更爱小桥杨柳外，石阑閒倚听渔歌。
琅玕万个绕庭栽，无数青阴覆绿苔。漫煮凤团烧玉版，不妨日日与君来。
渡了黄河又黑河，春风秋月五年过。泾阳太守如相问，更比来时白发多。
斗鸡檄就海南来，犹有雄文对客裁。一日长风千里阁，世间唯有鬼怜才。
厚重何须少绛侯，世勋原自足安刘。淮阳宾客今犹在，小为将军决胜筹。
十万材官奏凯旋，天威如电扫祈连。穷追冒顿萧关外，尽缚中行汉殿前。
宿雾三河沈剑戟，新霜六郡洗戈鋋。金门咫尺瑶编就，何限殊勋太史传。
五载干城急上材，传呼中令出蓬莱。长缨北系名王去，大纛南俘叛将来。
净扫烽烟张掖郡，平销云雾赫连台。谁论淮蔡功成易，为说元戎是姓裴。
飞骑纷纭易水傍，羽书题处笔如杠。月支故主仍修贡，日本残兵尽乞降。
鼙鼓渔阳空大碛，戈船鸭绿静长江。经纶黄阁真谁并，一代凌烟照画?。
垂垂江雨作春波，江上行人晚唱歌。莫遣青灯照衣袂，酒痕不似泪痕多。
共惜投荒万里天，当朝起草事空传。主恩绿鬓神仙尉，客梦青云侍从年。
盘水秋帆开瘴疠，黔阳春树隔风烟。孤臣自有丰城剑，遥夜思家向斗边。
雨过池塘暑气消，山冈处处乱鸣蜩。侵衣树色摇空翠，绕户江声落晚潮。
自笑疏慵忘礼乐，只将踪迹混渔樵。降心惟有诗魔在，时复临风写绿蕉。
道人卓锡爱名山，四面巉岩指顾闲。风牖坐闻松子落，石床定起藓痕斑。
鸣禽花坞春常在，隔水柴扉夜不关。惟有白云知此意，庵前飞去又飞还。
带郭顷田屋一寻，归耕自许力能任。浮沉袁盎嗤驱狗，廉侈王阳讶化金。
贮麦旧庾将易谷，行鞭新禾渐成林。计然七策皆无用，小试经纶底似今。
开辟荆榛逐荷夷，十年始克复先基。田横尚有三千客，茹苦间关不忍离。
谁铸黄金三百丸，弹胎微湿露漙漙。从今抵鹊何消玉，更有饧浆沁齿寒。
草径茆扉带软沙，隔林鸡犬几人家。青山尽日垂帘坐，落尽棕榈一树花。
相逢那忍别匆匆，绿酒清诗兴不穷。病起异乡惊暮雨，坐来高馆见秋风。
关河一叶离声里，江郭千峰醉影中。堪笑人生多是别，盍簪能得几回同。
云木深深少四邻，绿萝青壁断行人。扁舟已是桃花水，更问仙源隔几尘。
西风乌桕叶先零，黄菊杯深酒未醒。何处砧声忽惊觉，露华明月满中庭。
一年忧喜今宵过，两鬓风霜明日新。书剑自怜多病客，江湖同是放歌人。
宫中烛映西山雪，笛里梅传上国春。他日听莺怀旧侣，不知谁共醉芳晨。
四野苍茫云雾生，月华暗度凤凰城。樽前不辨银河影，楼外空传玉笛声。
鸿雁清秋游子意，梧桐白露故园情。谢庄欲赋还惆怅，今夜关山何处明。
为爱君才王勃流，樽前相对赋高秋。关山回首偏多路，风雨惊心各一楼。
老去自知能放达，古来谁不重交游。匣中宝剑藏灵异，莫使龙光天外浮。
问君衣带近如何，我道思乡减去多。况是王孙芳草外，休添离恨画双螺。
故人华发今如许，冉冉修名六十年。药饵须防身尚健，酒豪莫遣兴还颠。
传经有子羞刘向，被褐一官笑郑虔。却寄先生珍重处，老饕不必更逃禅。
旧京西去楚江东，万里长游感慨中。古月还窥神女庙，孤舟直破大王风。
浮沉汉祚终刘表，伯仲周郎是吕蒙。回首故人劳望眼，莫迟佳信负春鸿。
晚眺郊原接鼓鼙，春风春草暮萋萋。新田落照牛羊见，冥火穿林燕雀低。
拾翠归人无意绪，吹箫客子怨羁栖。数逢耆老淹留问，指点当年说大堤。
春愁正满落花天，不见王孙又几年。添得湖山今日泪，玉箫吹断鹧鸪烟。
濛?滩头六七家，野蒿成树竹如麻。儿孙不解躬耕耨，日日烟波理钓槎。
携取灵光下玉墀，敝裘无赖出关时。那堪水部梅花燕，却订王孙桂树期。
青琐佩环红日近，翠微车马白云迟。惟应入梦君房笔，永夜同过越水湄。
桐乡近宦一何愚，欲积鎏金百万馀。数未盈时冤已集，一夫作难委沟渠。
计度升迁俛要津，卑污启事避人陈。尊官掌记知多少，冷语闲谈泄漏频。
金马碧鸡事有无，亲臣衔命岂区区。采风还报明天子，总写流民作一图。
写作龙山一抹烟，才看春雨又秋天。三年饮此桃溪水，试问何如第二泉。
兰亭林竹耶溪钱，内史能文太守贤。合铸黄金松树下，龙鳞鹤羽共千年。
上将星光依太微，隆墀召虎拜稽时。此来不是閒钟鼓，为听彤弓三奏诗。
石容何岸草何芳，二者离奇孰可降。乞得米颠袍笏到，还邀谢客咏池塘。
总欺学学与尧尧，唤作天门第一桥。待到中流人共晓，莫将深浅问江潮。
不堪云乱雨长离，凄绝蕉风夜动时。此意自难将作赋，江淹多是未曾知。
有我君何易别离，酒浓诗酽夜深时。可当一片韩陵石，归去逢人尽说知。
仙花三树屋边开，九节香蒲石上栽。一片綵云迷境界，此中疑是小蓬莱。
轩居阒寂似仙坛，露叶云根近画栏。得地数竿饶挺拔，补天五色剩馀残。
看时綵笔应堪赋，拂处瑶琴正可弹。思笋自忻供去易，休粮谁道服来难。
王猷爱癖何曾改，米芾狂情亦未闲。淇澳至今存节操，太湖依旧漱波澜。
秋声断续劳频听，古色摩挲发永叹。君子文人最珍重，岁寒相托拟金兰。
良工捉笔写丹青，不异声诗月露形。峰嶂叠成天莫造，烟云斡出地多灵。
枫明赤叶高无燄，菊吐黄花淡有馨。勾引玩游双旆出，留连物色小车停。
银丝斫绘来湘水，绿蚁浮柑出洞庭。盘薄正宜从绿野，淋漓便可泻银瓶。
塞边失马何须问，林外鸣禽亦可听。为乐有心当及早，人生莫待鬓星星。
霞帔星冠赤锦绦，玉熙宫里荐仙桃。天王亲捧瑶函拜，五色龙光生衮袍。
考鼓吹笙送上清，醮坛将罢日初生。太平元老偏承宠，召听钧天广乐声。
十五宫娥鬓发清，霓裳初着性偏灵。百花丛里春风静，学诵玄门诸品经。
西宫白日静波流，小殿玲珑夹御沟。花树重重春烂熳，游人偷上洗妆楼。
无事妆成爱出游，天街如砥软尘浮。归来笑语调行客，帘卷春风百尺楼。
飘零宦海笑浮萍，一宿云房尚未能。风水泠泠秋树冷，斜阳影里吊孙登。
曲槛无人花乱开，都梁烧尽日西颓。年年剩得腰如柳，空看昭阳舞队回。
灵泉流水夜淙淙，月小松高鹤影双。石榻觉来秋烛冷，诵经声满碧山窗。
旅食恒阳木叶稀，家人相念寄寒衣。会稽好去无由去，斜日空堂秋雨飞。
灵山东畔碧湍回，社鼓秋高废县隈。万树凉风吹不尽，一鞭斜日暖泉来。
今雨山中未煮茶，僧房岑寂闭梅花。云心逐我俱无迹，草色逢春渐有涯。
林径几时松叶满，洞门何处竹枝斜。野人持赠青藜杖，欲向吟诗社里誇。
閒看书法到山中，骑从多烦两县公。茶鼎润生移竹雨，墨池清起落梅风。
闭门谢客精庐右，扫榻劳僧丈室东。只恐春深游客到，青松林外万花红。
花雨初晴日正东，游虫各自领春风。狂童不识庄生意，漫把閒情逐梦中。
萧萧数叶不胜看，到此方知画竹难。谁信中书曾放笔，片时行尽楚江干。
匡庐北有莲花峰，濂翁曾此留行踪。请君试论爱莲说，今日看花同不同。
五夜疏钟晓箭催，九成初日照蓬莱。为乘阳气行时令，更喜年芳入睿才。
驯鸟不随天仗散，岩花应待御筵开。宸游对此欢无极，更取峰霞入酒杯。
羲和揽辔六龙回，卤薄千官泊虎台。阊阖欲开宫漏尽，衮衣初动册函来。
青编辉映尊前古，玉节从容引上台。欲吐妍词誇懿典，自怜终管马卿才。
西河战罢万方清，处处楼台歌板声。白马锦鞯来騕袅，玉楼银榜枕岩城。
风传漏刻星河曙，日照螭头剑戟明。从此泰阶平似水，肯教世路日兢兢。
鸾殿分阶翼彩毛，儒冠列侍映东曹。云移豹尾旌旂动，山拱龙门日月高。
瑞气迥浮青玉案，日华摇动爵金袍。从宫羽骑多如雨，廊庙由来录旧劳。
远客悠悠任病身，江潭何处是通津。莫愁世事兼身事，却恐閒人是贵人。
两岸芦花飞晓雪，一年生意属流尘。何时脱此尘中鞅，依旧红霞作近邻。
忆归休上粤王台，烧接黄云惨不开。晓露风灯易零落，红颜白发递相催。
残方日落玄猿哭，古戍秋生画角哀。从此忧来非一事，寸心争奈不成灰。
城上高楼接大荒，离人到此倍堪伤。阶前老马随秋草，篱外寒花带夕阳。
南国羽书催部曲，汉宫题柱忆仙郎。可怜今夜千家里，离梦杳如闺梦长。
日日水流西复东，干戈短景去匆匆。一身避乱辞乡国，几处移家类转蓬。
桂岭瘴来云似墨，海门潮上日初红。不知何日东瀛变，马足车轮处处通。
廉州作宰六载馀，悬知抚字常勤劬。土风自古少耕稼，民业至今多采珠。
归路惟迎竹为马，公庭示辱施鞭蒲。他年太史论循吏，惠政应推君最殊。
历尽冰霜甘老朽，不作娇柔效花柳。夜撼风声鸟雀惊，凉生月影蛟龙走。
嗟予好奇成画图，墨痕犹带烟模糊。寄言匠石勿相顾，未必良材眼底无。
君家绕屋多修竹，檐外时闻响寒玉。雨歇林窗风日妍，春阴一榻侵衣绿。
闭户常令俗驾回，从教三径长苍苔。予今亦有王猷癖，直造休嫌数往来。
莫叹馀生托海滨，时危聊作苦吟人。每谈节烈伤先世，一望风云感此身。
远梦渐知潮有信，寸心同指月无尘。五湖烟水何难得，只要当年肯卧薪。
英溪林隐老烟霞，意态凭君认不差。貌我清癯如野鹤，一筇支石倚梅花。
散帙香芸到几编，璈笙缥缈过窗前。青牛未遇函关吏，高阁疑逢太乙仙。
石在风尘犹有穗，社残宾客尚馀莲。书成爱尔能题寄，不是玄经授草年。
前驱负弩驿亭间，建节东行暂出关。霄汉乍辞丹凤阙，风烟先卷白檀山。
主恩远许封轺去，家庆深欢綵服还。莫恋故园春草色，汉庭郎吏待鹓班。
一别悠悠两渺然，粤台回望露漫天。遥知白发寻幽事，长与青山结静缘。
万里鸿冥随羽翼，百年豹隐自云烟。山中他日搜遗宝，应有人修逸士篇。
紫水轻帆带夕晖，传经人向郁泉归。安仁本为閒居乐，和靖原因禄养稀。
观彻乾坤双绿鬓，梦回沧海一斑衣。王家莫道云罗少，肯逐冥鸿纵意飞。
忆昔逢君雪正飘，共趋北极望璇霄。画楼夜永曾分局，绮陌春寒早并镳。
粤海风烟成阻绝，吴门寇盗未全消。匣中双剑劳看拭，肯使星文久寂寥。
灰飞阳律一阴生，物候惊看木槿荣。百岁韶光同过马，十年生计付流萤。
文园寂寞空多病，白社交游各有名。三径独开人不到，终朝松菊为谁青。
达人寄迹远嚣尘，不是寻常学隐沦。霁月光风俱是道，清苔白石最宜人。
仙凫共拟凌云去，文豹谁知泽雾频。藏器方知盘错用，即看出壑起阳春。
群山积翠郁岧峣，涧道晴看雨雪消。香蔼暮含兰若气，朱光朝映凤凰条。
丹丘路渺芝空秀，梓泽风高叶易凋。何似子真三亩宅，倏然应觉道情遥。
十年湖海忆明光，此日追随鹓鹭行。月色渐辞仙苑树，天风遥下御炉香。
章缝尽逐貂珰入，鼓角偏将凤吹长。满眼阳春词赋客，谁因笔墨赋长杨。
年来夷虏逼潮阳，羽檄徵兵此一方。五月旌旗连海峤，千家鸡犬泣豺狼。
水军又报新开府，边将遥闻已裂裳。忧世此时心欲折，更堪寇盗阻江乡。
舞罢阳阿夜未终，碧云飞傍玉楼东。绡裾轻曳金莲细，纨扇半遮翠黛浓。
素女调高飞白雪，班姬肠断怨秋风。春心应寄朝生槿，花落花开处处同。
岭道崎岖血战回，江亭下马共衔杯。风摇白羽仍如月，歌发红妆尽落梅。
返照欲从高阁敛，青尊还向彩舷开。同舟此日君能几，不为城头画角催。
黄金台上袂初分，回首江东已暮云。明月何时重对酒，碧山终日谩思君。
县城斜日平芜静，旅店西风落叶纷。我有孤怀何处写，灯前愁诵楚骚文。
驱驰谪宦走江皋，镜里流光有二毛。才薄敢思宣室召，官闲空愧华州曹。
交游满眼谁倾盖，懒惰何心自解嘲。回首不堪吟望处，钟陵山色倚云高。
一百五日逢寒食，节序催人有底忙。燕子东风人病酒，杜鹃斜月客思乡。
城南麦饭谁浇墓，山下梨花自吐香。惆怅介推无复见，朝来新火正生光。
不逐夔龙到凤墀，诗名藉藉满天涯。鸡林有价时争售，狗监无人世谩知。
春草池塘回谢梦，秋兰堂户思湘累。那堪别后同明月，千里关山不尽思。
桐花初着雨丝丝，又值东风上巳时。千古兰亭留胜会，半生萍水叹多岐。
河桥细柳莺声早，驿路青山马去迟。安得当年诗社友，相逢一醉习家池。
坐拥貔貅一万群，多君好武更能文。工书绝似班都护，雅咏还同贾刺军。
细柳风清朝奏角，团花霜冷夜占云。太平无事边尘静，拟策淩烟阁上勋。
偶因剡荐误乘骢，行遍滇南障塞中。士习渐看邹鲁盛，提封应比汉唐雄。
金笳夜吸榆关月，画帜晴摇渌水风。喜有台端曹宪副，贤劳处处筑儒宫。
一年春事已零星，过眼韶光去不停。风引飞花当砚落，雨添芳草上阶青。
闲愁尽仗诗催破，清梦常嫌鸟唤醒。试罢诸生无一事，案头时捡太元经。
不逐蘼茎悴便休，脱胎阳质异蜉蝣。虚疑丸火成奇幻，却笑明珠是暗投。
燄冷疏篁萧寺雨，影迷芳草渭城秋。谁知腐朽将沦没，尚有丹光一点留。
强将疏陋事高谈，六籍何曾一字谙。犬马有心常恋北，鲲鹏无定又图南。
非才乍可三宜去，渐老宁知七不堪。眼底诸生如玉立，扣钟应是笑声韽。
绿池绕径恣閒行，已有园中正晚晴。学语小孙多事甚，牵衣随处问花名。
山围书院好峰多，行处新诗日几何。中有幽栖人不到，绿萝深洞白云窝。
季伦当日斗豪华，戚里珊瑚信手挝。谁道汉滨穷措大，宝珠无数不曾誇。
古姆山头歌大招，阆风何处独逍遥。愁云昼合江天暗，摸索风前酹酒瓢。
剪金元是俗相称，病客相逢莫讳名。天上乞归曾累疏，君王非是不留行。
新秋江月送官舟，綵鹢青帘拥皂楼。夜半棹歌谁省记，有人閒卧白蘋洲。
木天清绝称劬书，何处斋轩更此如。乳燕梦閒人莫到，绿槐风细碧窗虚。
故园梅树开花未，颇怪南枝入梦勤。此梦定知何处应，画中逢见笛中闻。
谪仙佯醉上天时，采石江头捉月骑。千古何从见颜色，夜深江月正堪疑。
一官遥郡乞身回，旧业南湖只钓台。今日湖滨黯风雪，岂堪还见白鸥来。
知己情深数寄书，问吾行止近何如。买车已上山西路，结屋还依水北居。
乐意不忘寻简帙，生涯祇拟付耕锄。感君交义高千古，远道何由致报珠。
绿池红绽合欢花，秀色天然自一家。并结翠房含雨露，独摇香柄出烟霞。
何曾人世时常见，剩有风骚次第誇。自是太和充宇宙，故钟此物兆亨嘉。
宪节重来觐九天，论交不尽意留连。休惊白发三千丈，且喜青云四十年。
老大可无新事业，壮游还忆旧山川。人中松柏君知否，万雪千霜独挺然。
司成述职喜南还，照日金衣出九关。万里春明天荡荡，满河冰泮水漫漫。
行边画舫烟光薄，到日桥门柳影閒。若见同游旧知己，为言清绝忆湖山。
皇仁远布轸生民，巡抚东南简重臣。天语谆温颁凤敕，云帆缥缈泛龙津。
班行共识时名大，郡邑争看宪节新。行见霜风回煖气，三吴无处不阳春。
碧梧鸣凤应朝阳，龙敕颁来带御香。寒冱一时回煖气，幽潜随处发天光。
平反自可归台宪，钦恤惟应仰圣皇。还见星轺辞辇毂，恩波行复遍遐荒。
武昌风土冠南州，都博于今拔俊尤。拜命已应增士气，趋程行复泛江流。
汀洲蕙绿光风转，沼沚芹香宿雨收。还似苏湖人士盛，可无声誉达宸旒。
赞画宣州几载间，趋朝此日又南还。扁舟行泛长江水，匹马重过故里山。
为宦莫辞声利薄，到官赢得简书閒。渠家奕世多卿相，清节高风自可攀。
情知大器晚成难，莫向长途厌往还。晓日近辞丹凤阙，晴霄远入碧鸡山。
抟空六翮应须养，进学三年未觉閒。随计重来须有日，会看声誉动天关。
楼上烟云伴索居，黄庭披罢不看书。客逢高士片言合，人过中年万事疏。
味入淡交蔬共笋，弦操古调汝同予。贫家落落无馀物，赠以荷裳当锦裾。
婺女星光昨夜新，满堂贺客拜慈亲。金衣笑对黄花晚，玉脸浓添绿酒春。
膝下喜看三品贵，筵前饱饫八方珍。西池阿母桃将熟，还儗持来庆此辰。
白发萱堂近九旬，喜逢初度乐无垠。橙黄橘绿秋将暮，桂子兰孙孝愈纯。
明主有恩封诰重，高年无恙赐袍新。人间盛福应全备，遐算还期至大椿。
湖山如此世希有，况复秋高烟雾空。老我重游寻旧景，入门何处觅清公。
天开图画沧浪里，人望楼台锦绣中。苦忆归来心未遂，羞看短棹驾长风。
青年白晰占高科，宴罢琼林喜若何。宝马缓摇金压辔，宫袍新赐碧香罗。
人生得意光荣极，圣主深恩感激多。老我亦曾叨此遇，与君图报莫蹉跎。
积庆生祥荷宠封，豸袍乌帽晚雍雍。可堪就养经南浦，遽尔游神到北峰。
老圃残花荒旧业，屋梁斜月照遗容。贤郎哀慕情无极，懒听寒山晓寺钟。
湖南总帅真豪杰，幕下贤宾得俊英。倚马万言常草檄，登坛三令助麾兵。
乌公定见分茅土，温造须当拥旆旌。暂喜还乡又还镇，烦君传语谢高情。
冠冕虽荣懒折腰，独怡黄菊异蓬蒿。花陪陶令归时乐，香比韩公晚节高。
三径霜华添酒兴，一篱风味助诗毫。清修更有传芳处，文彩翩翩见凤毛。
行台游子忆双亲，偕老乡园过七旬。养志已分天禄久，推封将拜圣恩新。
光迎锦绣云霞丽，气转椿萱雨露均。我为题诗祝遐算，江山风采几千春。
南征五载未见雪，今见江乡腊雪飞。老我不禁清兴发，故人何事赏心违。
包含梅柳春无迹，照耀乾坤夜有辉。预想来游须秉烛，琼瑶还衬马蹄归。
琐闼薇垣三十年，风波浩瀚一楼船。莱公自叹空横渡，傅相谁招共济川。
勇退急流人莫及，载归明月世皆传。如今得伴鸱夷子，放浪五湖为醉仙。
黼座簪裳列俊髦，禁闱环佩立仙曹。两京台阁工输巧，四海涂泥赤子劳。
端本有书遗鹤禁，宣文无客进龙韬。拂郎天马空踰海，不驾朝元玉辂高。
云霄宫阙锦山川，不在穹庐毳幕前。萤烛夜游隋苑圃，羊车春醉晋婵娟。
翠华去国三千里，玉玺传家四十年。今日消沈何处问，居庸关外草连天。
桃花口上有人家，落日孤帆系水涯。客子茶瓶浮蟹眼，渔翁茅屋傍芦花。
半船凉月潮生海，两岸秋风浪拍沙。一夜故园归梦好，笑看松菊坐烟霞。
几回人起乱中华，僭赏轻颁将相麻。示俭岩宸空植草，助娇上苑浪移花。
当年翠辇三山路，此日毡车万里沙。自古国亡缘女祸，天魔直舞到天涯。
杨柳青枯异昔年，人家犹有住河边。缚芦厚覆低低屋，把竹轻撑小小船。
半列霜禾喧鸟雀，轻烧烟树立鸱鸢。眼前莫究兴亡事，万里舆图自一天。
旅思摇摇嗜昼眠，舟人报是直沽前。夕阳野饭烹鱼釜，秋水蒲帆卖蟹船。
诗有白鸥沙上兴，书无青鸟海东传。老为声利闲驱遣，少读南华四五篇。
海舶河帆到此分，直沽名旧远方闻。十年水路兵尘隔，两岸人家野火焚。
鸥鹭沙边船泊月，鱼虾乡里饭抄云。却思昔日曾经过，红酒青歌醉落曛。
秋晚怀归去路遐，菰蒲断处见渔家。野航招客买莲子，沙鸟惊人入荻花。
水岛风帆悬落日，天空霜雁逐飞霞。主文不是河源使，莫说张骞万里槎。
列肆亭台感不胜，旧时和气冷如冰。城池人物分今昔，市井繁华间废兴。
断壁野花迎客棹，坏桥津柳晒渔罾。谁知兵后商人少，岁课犹随国用增。
使君张乐前王地，废殿秋生净绮罗。虫网阶除闻玉马，棘林风露见铜驼。
霓裳响屟双成舞，画舸鸣榔百丈过。正自独愁愁不歇，江关萧瑟听骊歌。
张家宅前萧寺桥，侵晨发船江雾消。村鸡三唱屋角树，柔橹数声沙际潮。
此时飞上海底日，锦云满江光荡摇。水声㶁㶁绕滩转，霜气烈烈随风飘。
人生各各有所役，岂水有渔山有樵。干戈正集沙塞战，环佩已退天门朝。
嗟予久作江海客，往来自叹乡关遥。石田茅屋傥可遂，白日醉眠吹短箫。
十二梁山青刺天，宁阳七十二飞泉。一泉一岁酿春酒，好致梁山张果前。
风望棱棱属弛张，满前豺虎尽消藏。斗间紫气剑三尺，仗外虹光书满房。
执宪每推周举右，作诗还坐景猷长。清时一第收来蚤，闻说诸生价巳翔。
南来名士得何颙，篆学秦斯隶汉邕。一舸图书前路去，大江秋色照芙蓉。
尊前十日我曾留，君去追随亦雅游。最忆豫章胜邺下，西园飞盖满南州。
双鱼书不寄江干，应问南曹水部官。病后青溪曾弄笛，梅花吹送秣陵寒。
丹霞坞里草堂开，移得薇花绕舍栽。紫艳半含春露湿，清芬轻逐午风来。
百年相业知重振，二妙文风喜载回。怪底虹光射牛斗，五花鸾诰閟泉台。
行春桥畔石湖边，精舍阴阴近墓田。花发紫薇思往事，气腾白虎卧新阡。
青枫月冷归辽鹤，绿树烟深怨蜀鹃。怡晚仙人飞佩远，倚阑无语泪潸然。
文穆遗墟草树荒，仙郎重此卜玄堂。一盂麦饭浇寒食，几勺椒浆酹夕阳。
山势犹存前古胜，薇花还发旧时香。檀弓读罢凭轩望，宿草芊芊思感伤。
吴山深处是先茔，更傍先茔构草亭。啼月慈乌晨绕树，衔花白鹿昼依屏。
石湖水碧涵窗润，文笔峰高入座青。相国勋名今不泯，薇垣遗种振芳馨。
台星夜陨哲人萎，哀动朝绅泪暗垂。补衮每闻禆圣治，安边频见董王师。
堂堂遗像归图画，赫赫元勋照鼎彝。千载芳名知不朽，何须更索说之碑。
忆昔先公秉国钧，与公情谊最相亲。子明举相惟平仲，君实论交重景仁。
辽鹤不归淮浦月，蜀鹃又怨楚山春。不才为勒碑阴记，哀些歌残泪满巾。
浮玉山前晓驻舟，鲸音隐隐吼林丘。惊回幽壑潜蛟梦，唤醒孤舟倦客愁。
远逐角声闻铁瓮，清兼渔唱落沧洲。分明夜半枫桥泊，月色江声满目秋。
千里归帆下玉京，夕阳暂舣阖闾城。沉沉梵宇疏钟吼，渺渺渔村远火明。
芳草空馀藏剑处，折杨犹听踏歌声。明朝又鼓吴江棹，遥想家山只数程。
幽壑鼪鼯昼啸号，騑騑驷牡敢辞劳。霜凝玉斧妖氛豁，云拥牙旗杀气高。
荒垒羁魂飞夜燐，长溪战血涨春涛。归来不用歌铙曲，皎月当台咏载櫜。
绿林妖祲喜初收，画毂归来得自由。野戍花深无战戟，平田草绿有耕牛。
成功自愧非彬甫，忧国谁怜似子牟。多谢故人传秀句，琼瑶乏报祗增羞。
梅黄雨霁带阴轻，送客西门驿路平。会多忽别疑且惊，愁心应手弦凄清。
荷花镜里红侵舫，时共耽游楫徐漾。思君苕溪若天上，空伫清歌对谁唱。
醉思雪乳不能眠，活火沙瓶夜自煎。白绢旋开阳羡月，竹符新调慧山泉。
地炉残雪贫陶穀，破屋清风病玉川。莫道年来尘满腹，小窗寒梦已醒然。
雨洗池荷净有余，闻君池上草为庐。避喧人浣桃花水，闻道僧留贝叶书。
云袅鹤巢松盖湿，机忘鱼笋槿篱疏。门生几度惭秋水，犹自渊冲退若虚。
小园开处弟迎兄，兄未归来弟早营。堪入画图传洛社，不须风雨赋彭城。
江鸿海雁冥冥色，棣萼荆花宛宛情。一出偶令成白首，始怜身外是虚名。
十年羸马厌西东，髀肉全消鬓若蓬。幸得栖身鱼鸟畔，酒酣濯足听松风。
尘迷艮岳淡无辉，尚捲珠帘写竹枝。三百年馀重玩赏，孤梢还带北风吹。
不随桃李竞春光，开向西风压众芳。恰似湘娥初睡醒，强临秋水照红妆。
门径萧然遍草莱，寒梅一树倚风开。可怜香影无人顾，只有山禽自往来。
石头城下楚江边，有客言回鄂渚船。寄语故人徐孺子，白头相见在何年。
君居鄂渚我秦淮，每辱鱼笺慰客怀。何日相逢重握手，山南山北试青鞋。
玉颜憔悴鬓鬅松，自有倾阳一段忠。来向野人庭院里，道家妆扮立薰风。
月满长空夜气寒，暗香微度碧阑干。翠禽唤醒罗浮梦，折得南枝掌上看。
渡头一舸发金陵，东望云间几日程。莫倚身閒频唱和，杜红蘅碧总离情。
一痕忽起势崔嵬，直上三江吼怒雷。红蓼滩头斜日里，恍疑鳌戴雪山来。
岁晚相思雪满庭，也知祠部亦冰厅。心期许我俱头白，云路何人独眼青。
落尽灯花收夜局，寄来诗草带春星。长安客舍多如许，每过门时马自停。
不是桃源路亦迷，客心随马自东西。萧疏榆柳如前岁，依约楼台记隔溪。
入寺绪风秋较早，照窗斜日鸟偏啼。凭谁指点还归去，头白山僧有杖藜。
城阴水木夏初临，十里来过嘉树林。乘兴不妨灵运屐，赏心先到颖师琴。
望中海日依微见，物外烟霞次第寻。欲上前山最高处，扁舟应向五湖深。
三级围环八柱擎，碧青浮动日华明。万年礼乐归真主，一代彝章见大成。
天压周庐元咫尺，雪消驰道转澄清。微臣将事依龙衮，试向瑶台最上行。
夜郎一去几千秋，尚有任城太白楼。身后功名空自好，眼前汶泗只交流。
当年狂客心偏恋，近代风人谁与俦。拍碎阑干呼不起，月明风细忆神游。
愁闻万里桥南路，回首关河万里多。入望煖云山破白，长年腊月水层波。
石阑且逐行行度，蜀道时听款款歌。此去应知东到海，欲凭双鲤问如何。
病来廿日始胜冠，花柳清明满画阑。二月光阴半晴雨，百年尘世几悲欢。
王孙芳草连天碧，燕子东风作阵寒。万事山头一抔土，麒麟留得后人看。
贺监湖边草色春，秦淮江上柳条新。山川是处堪行乐，晴日风光思杀人。
暮春三月风日妍，乱折花枝送酒船。西岭山光青浸水，南池柳色绿生烟。
东篱采采胜黄金，满袖寒香坐对吟。地拥烟霞长作主，山围雉堞旧名临。
尊前岸帻风光好，林外停车节候深。醉卧松阴忽惊觉，悬崖倒影落千寻。
晚霞晴景炫流金，馀兴犹成采菊吟。石磴崎岖攀更上，溪流清浅坐仍临。
门缘客扫情如故，酒挟诗狂量亦深。怅忆南山元入社，比来何事费招寻。
菊圃离披满地金，餐英漫作楚累吟。山坳古路岚光断，屋角危峰昼影临。
旅雁将芦凌汉远，游鱼在藻乐池深。眼前风景皆诗料，佳句时来不费寻。
爱閒抛却旧腰金，静里高眠醉里吟。抚景慨伤秋别去，候门惊喜客过临。
山含宿霭光逾远，菊傲微霜色正深。幽壑断邱双屐惯，路经窈窕不须寻。
倒橐真轻陆贾金，奚囊随处足清吟。菊泉胜赏重阳后，蔗境馀甘泰运临。
留客无期须尽醉，入山有路不嫌深。白云堆里高眠稳，乐在閒中且自寻。
浮生安用满籯金，光景无边醉乐吟。草阁凝香微雨润，石坛过影片云临。
芙蓉宅杳回舟远，枸杞泉甘引絙深。菊圃落英餐自足，漫劳药笼隔溪寻。
虚窗晴影竹筛金，清坐閒翁对榻吟。天外霞随孤鹜远，地中雷动一阳临。
披云高步仙坛迥，竟日冥搜古洞深。胜事与公方自得，却嗔俗驾蓦来寻。
灵丹点铁未成金，梁父新题续旧吟。碧汉每怀乘鹤上，澄渊不为羡鱼临。
千秋摇落悲年晚，孤烛荧煌坐夜深。流水高山谁共赏，素琴独抱欲相寻。
此翁然诺重千金，摽有梅诗带笑吟。两姓懿亲成好合，一堂嘉会待光临。
欢生连理天缘定，荫藉安阳世泽深。喜事报公公亦喜，通家盟旧不须寻。
宦路归仍旧束书，当年遭际本寒儒。休徵又喜先春至，太朴何妨与世殊。
家庆一堂重保锡，岁寒三友试披图。酣馀步健能追鹤，却笑儿孙强欲扶。
碧树香台锦绣连，画师应见乱离前。如今风景那堪写，废寺空山锁暮烟。
望月思兄意转迷，孤帆应宿楚云西。夜深愁向湖边立，为有寒鸿相并栖。
渭城歌罢独凄然，不及新声世共怜。今日岐王宾客尽，江南谁识李龟年。
家家渔网映回桥，春水初生没树腰。客路江南烟雨里，绿芜芳草恨迢迢。
雪中无伴只孤芳，倚竹元非翠袖妆。马上忽逢临水驿，鹤边忽见向山房。
春愁寂寞天应老，夜色朦胧月亦香。此地一尊聊自恋，扬州回首已凄凉。
南北分疆自白沟，中华沦没几春秋。堪怜不夜临关月，兵照燕云十六州。
逆羝未必折箠笞，垂老台城见逼时。白马青丝成妖谶，金瓯一缺竟何施。
许身曾比汉留侯，盖世才名也拙谋。国史未镌身已戮，功成不共赤松游。
葭苇茫茫白草肥，汉家屯戍在渠犁。阳关望尽蒲昌海，都护时将汉节西。
春及阶除草自生，化机神会自怡情。门临瘦竹凭风扫，坐对芳梧爱月明。
光霁一圈真觉地，刚柔两字即嚣城。毫釐到此君须认，眼底纷纷岐路横。
倚剑看云万感生，因歌古调惹归情。花当劝客和春醉，月到邀人入夜明。
喜欲巾车留别墅，厌听笳鼓起关城。裁缄咫尺遥相寄，招手天边看雁横。
梦绕池塘春草生，同家四海弟兄情。南园未领群英诲，东璧先窥爝火明。
渴量焉能穷瀚海，酒兵聊可破诗城。知音我亦些能会，醉倚孤桐向月横。
到处江山到处吟，乾坤今已席吾衿。也知东海沧溟阔，曾见增江湘水深。
夜静大舒天外眼，月明闲弄意中琴。不知何处来山笛，搅乱宫商角徵音。
雪鬓红颜陆地仙，何人能跻古稀年。青山石上添彭祖，黄鹤群中列葛川。
世事但须千日醉，杖头宁少几文钱。南阳东海今谁在，只有登山折屐传。
胜游遥叩白云关，水色山光紫翠环。客爱峰高忘久坐，鸟知人好不思还。
蒲连曲涧杯流迥，僧定禅房意自闲。我亦欲携飞舄杖，不知天隔几重山。
嶙峋山色隐苍苍，石磴藤萝紫翠傍。散帙才华谁作赋，踏青游冶自成行。
酡颜莫放千杯醁，老兴还怜十样妆。醉倚海棠春欲暮，芳心宁惜对花忙。
坐看天地小浮沤，海屋谁添第几筹。佛顶祥光开宝藏，人间孤柱砥中流。
媚涵沧海空遗叹，价并乾坤肯暗投。懒倚江亭横铁笛，恐惊风雨起潜虬。
高阁嶙峋接碧台，何年帝子搆江隈。风生南浦鱼吹浪，霞落西崖锦作堆。
片石聿新韩氏笔，残碑犹壮子安才。洪都千载留遗胜，临眺登台首重回。
今年逢闰讶春迟，积霰凝晖似腊时。杨柳何因飞早絮，梅花浑已拂残枝。
短日生寒闷客怀，拥衾危坐类僧斋。枕中道路无非越，篷外山川尽属淮。
听得渔歌思白纻，著来戎服愧青鞋。云閒木落鱼龙卧，自笑浮生未有涯。
静里寻诗不厌舟，夜看星影辨牵牛。雨稀云叶清如鹤，浪蹙霜华白胜鸥。
颇愧江湖无报答，敢思陶谢与同游。安能百斛玻璃酒，训练吟兵破宿愁。
雪花兼夜复终朝，腊日侵寻煖尚遥。绝壑冷飞巫峡雨，远峰晴涌越江潮。
谁怜狡兔空三窟，共仰云鹏落九霄。幕府夜深寒不寐，为将文墨事嫖姚。
碧落鸾车碾玉尘，上方台殿失金银。回风密洒梨园夜，小雨斜飞柳巷春。
万国山河同气色，五更星月让精神。悬知太史占嘉瑞，愿祝丰年荷圣仁。
临流脉脉怀归客，检历匆匆欲尽年。公子坐分除夜酒，故侯来渡夕阳船。
灯前乡梦烦龟卜，霞外仙书倩鹤传。谁道相违不相忆，心同淮泗日洄沿。
沧海桑田几陆沉，两朝谁复问辽金。铜驼泣雨浮云湿，石马西风宿草深。
城郭废多空夜柝，人烟去尽灭秋砧。数行青史灯窗恨，不及凭高见古今。
最忆吴中与越中，四时风物总相同。夏田苗麦云头绿，秋水荷花酒面红。
调马冈前看夜月，呼猿洞口纳天风。于今忽作边城客，白草黄沙两鬓蓬。
烟墀搔首晚天青，夕照墙根写瘦形。逝者命同风剪烛，怜人心碎雨淋铃。
酒鎗近日都调药，歌婢新来与诵经。明月满城箫鼓夜，闭门愁绝卧空庭。
午梦迷离带宿酲，寸肠愁事独惺惺。排愁剩有听歌处，到得听歌又泪零。
进酒难如断酒难，几番温却又重寒。平生多少尊前恨，未到潘年鬓已皤。
眼前璧月照琼枝，剪断牢愁进一卮。记得风流江左字，破瓜时节酷裁诗。
未许丹青涴玉颜，天然标格小梅边。由来绝色多难老，为要情人尽可怜。
死却香岩未可谈，个中何者不香岩。静无动有吾何说，试著西庵老寂参。
人间几许卧谁龙，谈命谈星半醉中。且莫相逢开口易，老夫富贵是苓通。
元自贞来妙亦深，梅花何处见天心。凭谁说与尧夫老，莫向乾坤子半寻。
草阁半床疏影月，梅花今夜妙何如。老夫自起焚香坐，周易谁知不在书。
一花太极一丸春，何梦林逋看未真。自有暗香疏影句，相知千古是何人。
一白已为天下绝，千红还许独开先。若将齿角丘轲论，野店山桥亦老天。
图绘相逢已太频，天谁传说许前身。白头岂误和盐梦，只恐匆匆画未真。
菊花曾许是龟书，岂有寒梅不共之。周子通书程子易，孙翁须爱紫薇诗。
罗浮真兴许谁狂，暗暗频通万古香。昨夜酒醒何处梦，五更霜月满溪堂。
真香妙影舞溪园，每共山人月一轩。全体等閒俱露却，莫言天地不能言。
十年踪迹故山违，万里间关客路归。本为看云频趣驾，岂知到日独沾衣。
秋风鸿雁行中断，春草池塘梦乍非。宦海飘零吾已倦，况堪衰病酹斜晖。
清时遁迹寄樊邱，卜筑林塘幽更幽。行乐尔今成鹿梦，栖迟谁与并菟裘。
高云锦石空相映，翠竹黄花祇自愁。惆怅原鸰杳何处，凄风萧飒咽松楸。
炎方岛屿自潆回，谁遣奇观此地开。可是巨灵驱石至，恍疑神女弄珠回。
共看砥柱中流壮，不尽川源五岭来。屈指人寰那得似，依稀东海见蓬莱。
宋帝乘舆南狩日，厓门山色郁嶙峋。拟凭冠履回天步，岂谓旌旗仆海滨。
周社讵令移九鼎，商家犹喜见三仁。行朝故迹千年在，异代瞻依倍怆神。
汉水连天巴蜀来，幽怀渺渺迥难裁。居人门向波间出，客子船从树杪回。
意懒自多浮海兴，时危谁是济川才。为看河洛千年事，鼓角西风思转哀。
漆园池馆枕清溪，上有词人翰墨题。兰桂香风当席满，松萝佳色入帘低。
日长玄室酣龙卧，春早芳林听鸟啼。地主多情能爱客，一尊移对画楼西。
望望梅关道路长，几回遥见少微光。风尘作吏心应懒，水月从君意未忘。
北海青尊涵暮色，东篱黄菊散秋芳。何当拂袖烟霞里，直取南山佐寿觞。
海岸潮生渔艇归，家家持得鳜鱼肥。村翁亦有临渊思，学把纶竿坐钓矶。
阴那曾负昔年期，先世盘游况在兹。圣谛逢梅多荫界，灵光老桧护交枝。
逃禅我未窥三藐，醉易君今陋九师。几欲探奇循旧隐，萧斋阁上问庖羲。
双鲤遥传采石书，南州丰度近何如。朱衣汉殿传封草，白苧江城问谪居。
一出祇缘长孺戆，立谈谁道别生疏。赐环自是明朝事，未许灵山便结庐。
十年华省叹淹留，一诏惊从万里游。拥节遥过荒徼地，传经犹是古梁州。
天连越巂蛮烟晓，沼泛昆明汉水秋。莫问旧曹朋好在，山公谁复似风流。
江干分手即河梁，驿路春风拥传长。考簿西京留启事，传经南服见文章。
蛮天欲尽浮盘水，粤徼初分度夜郎。倘念含香同舍在，飞鸿应见几琳琅。
一望平皋翠雨流，虚堂睥睨碧沙头。湘江兰芷明于玉，泽国楼台迥似秋。
坐里芙蓉开列嶂，尊前瑶草散芳洲。玺书无奈频催起，猿鹤窥人怅别愁。
百尺楼高切太微，中藏万轴尽珠玑。自天题处龙章湿，奕世传来宝帙辉。
影绕汉州波作练，光摇星斗玉为扉。于今竞说陈荀里，不数城南傍帝畿。
天开洞壑倚层湍，见说周人自考槃。瑶草岁深凝作石，流霞春暖液为丹。
峰头鹤度三山渺，江上涛飞两月寒。碧海玄洲何可遇，白云空自长琅玕。
百丈飞泉下翠峦，孤亭爽气到凭栏。吹来半壁银河水，泻出长天碧海澜。
五月炎蒸过鸟道，千山雾雨起龙蟠。玉毫曾入长生殿，此地虚疑近广寒。
西望屏山翠几重，丈人遥在最高峰。玉台碧映云台月，剑阁青连锦阁松。
绝顶振衣孤吹起，清秋染翰赤霞封。中原戎马频多事，此地如何稳卧龙。
碧山何事欲焚鱼，閒却人间白玉除。日月已瞻新衮冕，烟霞犹恋旧簪裾。
数株苍翠右丞笔，满握珠玑大令书。更向千秋丐芳馥，知君不惜齿牙馀。
岘曲千山簇碧尖，大堤晴柳扑风檐。仙槎信有人凌汉，卜肆那无客姓严。
旧索仍垂堪自慰，长裾往曳亦谁嫌。还归若奏东南事，篚贡应言困缟纤。
吴下有田宜种韭，高风莫笑庾郎贫。翚飞画栋青林表，玉洗行盘绿水滨。
夜雨剪来茸自长，春风吹起绿初匀。客来一箸分清供，不与区区肉食人。
南山得话岁寒期，道合宁论会面迟。元亮休官能入社，少陵问法悟观诗。
茶烹石鼎新敲火，衣挂云松旧偃枝。自是一闲天所放，日高尚闭竹间扉。
采菱女儿新样妆，瓜皮船小水中央。郎心只如菱刺短，妾情谩比藕丝长。
昨日临江走瑞州，半途风雪半途休。舆人冻瘁慈亲念，谨视阴晴定去留。
合肥赤子合君肥，争怪犹淹柳士师。我忝近臣能荐否，空惭十载与君知。
踏遍芒鞋未肯休，为谁寻得卧牛丘。秦皇不废司空职，公等甘为术者流。
佳丽皇州又早春，钟山佳气晓氤氲。金陵六代空尘迹，圣祖三才是首君。
几度南州阅岁华，吾生回首亦堪嗟。镜中旧日红颜改，头上新年白发多。
冬白春红此处无，一般有酒对屠苏。独怜雪色淩萱草，又见春来听鹧鸪。
病日一齐都放下，好来依旧又憧憧。若能认取病中景，便是超凡入圣功。
气柔志弱力全微，此际绵绵只一知。万虑千思何所看，真心原只是婴儿。
平生怙恃是吾天，弃我先今只七年。蓬叶连根飞不定，雨来空有泪潺湲。
不毁今来五十强，森森梧梓与山长。慈亲大事如襄毕，只好留身礼法王。
刘生慷慨古来闻，豹隐深冥鹤在群。乍见灞陵逢醉尉，不甘南部弄参军。
筹边欲借青油幕，倚醉狂书白练裙。莫以盐车轻病骨，膊间犹长五花文。
碧山学道幽居好，新种筼筜绕屋齐。客至时时尊有酒，春来日日醉如泥。
但须百斛斟云液，不用千金买月题。却笑山公骑款段，秋风摇曳玉山低。
忆昔公车徵待诏，束书岁晚起岩栖。蓬莱望日三山近，阊阖倚云双阙齐。
当宁每承宣室问，退朝多在掖垣西。山林此日惟高枕，畴念彤庭拜紫泥。
蚤岁能文赋子虚，挂冠甫见二毛初。久依丹地朝王所，恒忆钧天梦帝居。
紫禁九关严虎豹，青山一榻注虫鱼。汉家天禄新云构，刘向能忘旧校书。
一舸秋风下大江，归来寄傲倚南窗。平生诺重黄金百，有子才如白玉双。
进善旧师羊舌赤，退耕近学鹿门庞。山田见说秋多秫，云液悬知酿满缸。
太史在官多病久，几年簪笔侍金华。上尝赐告踰三月，内锡黄封酝九霞。
退直不言温室树，归休每忆上林花。云山未觉青宵远，星汉遥连海上槎。
帝乡一别又经年，却向丹丘访羽仙。阊阖五云丹凤阙，江湖春水白鸥天。
儒林接武登群彦，官署弘文易旧联。颇念草玄扬执戟，白头能复赋甘泉。
东华晓漏听朝鸡，几见彤庭簇仗齐。一夜榻前催草诏，九重天上降芝泥。
拜官西掖承殊渥，策士南宫忆旧题。此日江湖殊恋阙，蓬莱北望五云低。
倾盖相逢见素心，别来梦隔楚云阴。不惭下里巴人曲，几和南阳梁甫吟。
鸿雁书回千里远，鱼龙水落大江深。双溪此夕知何夕，邂逅官曹又盍簪。
博施济众唐虞病，枯槁焉能活辙鳞。满载空言无水菽，飞书留馆两候仁。
灯火相亲几夜阑，点金愧我乏灵丹。梅花初霁枝头雪，桂棹同翻海上澜。
打约蚤登周世岸，分携当记老龙滩。休嗟吾道无南汝，体认都从一念间。
来时风雨胥江暮，去日芙蓉两岸山。明月向人开石镜，独临流水照离颜。
十日春无一日晴，可堪折柳送君行。遥知客舍闻鸡舞，尚忆宾兴赋鹿鸣。
恋阙几形青琐梦，还家共羡锦衣荣。少陵老去孤忠在，定有新诗纪北征。
故山亲舍白云间，岁晚移舟楚水湾。一棹清风唯载月，孤篷落日更看山。
雪晴五老明双鬓，烟淡小孤深翠鬟。讵羡还家荣昼锦，高堂自有綵衣斑。
一第功名负壮心，先鸣宁复记平阴。乾坤又见朝周正，湖海谁怜尚越吟。
兵火十年双鬓改，家山千里暮云深。汉庭未信冯唐老，青镜侵寻雪满簪。
驰道尘香宿雨晴，故人春早帝京行。雪消上苑林莺语，日上高冈有凤鸣。
宣室已闻召贾谊，辎车会见锡桓荣。四方玉帛皆廷贡，不日王师罢远征。
旧识匡庐罨画间，舣舟几梦落星湾。卜居未遂东西瀼，招隐空怀大小山。
四海风尘求骏足，十年林壑閟烟鬟。若为得似南山豹，雾雨何曾露一斑。
八咏溪山旧倚阑，十年湖海客毡寒。重来已悟三生梦，老去难逢一笑欢。
草酌春风浮蚁酿，花瓷香露瀹龙团。醉归一夜梅飞雪，愁绝江城画角残。
倚遍南楼十二阑，中天月白剑光寒。六朝往事空陈迹，百岁相逢且尽欢。
汗马功名轻草檄，雕虫事业付蒲团。山林钟鼎何须计，人世黄粱梦未残。
小雨苔花满石阑，东风帘幕晚生寒。青云负我平生志，白首怀君旧日欢。
槐市夜归灯影乱，梅檐花落粉香团。祗今寂寞山窗下，一榻松明耿夜残。
玉版乌丝界小阑，银钩光照墨花寒。西堂梦草留佳句，北阙传柑诧合欢。
云屋醉归花气暖，月阶坐久树阴团。挑灯又复翻青史，卫霍功名半纸残。
燕寝香凝画角阑，满庭月色不胜寒。申辰我愧同年小，元夕君先此夜欢。
醉后传柑黄玉皱，尊前擘蟹紫膏团。却怜杜老严公幕，独宿江城蜡炬残。
吏散长安日杜门，故人相见暂开尊。人情棘上青绳变，身事池边老凤蹲。
阅尽世途惟自信，别来幽抱可谁论。留都知旧劳相问，渭树冮云入梦魂。
锦树西风啼栗留，小春天气亦风流。水亭又听南薰调，人在蓬莱第一州。
五柳先生旧业荒，菊松虽在壑无光。夜台安得传双鲤，春水聊冯问五羊。
未识何人铭有道，已知生子胜中郎。欲将匣里鱼肠剑，解去孤坟挂白杨。
衙斋寂寂五辛盘，老树空庭雪片寒。岁月速如将去客，风烟淡比乍辞官。
投林羽幸离樊苦，纵壑鳞今乐网宽。红烛也随人惜别，当筵流泪不曾干。
乘风五两未从容，惜别休言路几重。青草毒如炎海瘴，火云奇似博罗峰。
司农岂惜江南旱，归客唯愁岭外烽。床上蒯缑君莫问，沉埋不是旧芙蓉。
泽兰江芷负幽期，匕首难酬国士知。山简醉来能上马，谢安归去但围棋。
楚天云雨皆成梦，湘水峰峦半可疑。谁共习家池上燕，铜鞮一曲酒淋漓。
口奉天言下玉京，沧溟万里是王程。衣裳尽带鱼龙气，鼓吹皆含波浪声。
汉使楼船疑蜃吐，夷王宫殿驾鳌成。胡商海客如相问，但说中朝税法轻。
空斋佛火夜悠悠，残雪松间晓尚留。樽绿敢言开北海，榻陈聊得下南州。
兰芳当户宁为艾，鹰鸷逢春未化鸠。明日与君同跨马，要离墓下问吴钩。
廿年京洛羡飞腾，此地重逢不负丞。走马泥涂朝带雪，栖鸦官舍晚如冰。
桥边乌鹊非银汉，坞内桃花隔武陵。一枕黄粱俱莫问，君依迁客我依僧。
二月春光雪尚飘，看梅独坐思无聊。银花乱缀难分萼，玉树交加莫辨条。
粉似傅来容易褪，香偏留却不同消。一般飞入妆台里，独让残英点额娇。
中丞秉钺赋东征，鸭绿秋潮饮马行。十致半钟辽海粟，百无一练越营兵。
邦传箕子期恢复，乱比公孙待削平。若说屯田能却敌，向来方略在金城。
痛饮狂歌夜不休，华堂风雨促离愁。相思何处偏惆怅，三月桃花病倚楼。
篮笋扶携出钓矶，河梁别泪乱吹衣。不堪重执汪伦手，潭水桃花扑面飞。
寒雨巫山闭楚台，七香俄载阿香来。不因宋玉能相挠，日日行云未肯回。
当年结袜石头城，倾盖空惭国士名。老我孤生投世网，多君壮岁解尘缨。
山川已间丘中赏，臭味遥同物外情。念别忽惊三十载，空瞻南极一星明。
新秋结客共扶藜，娱老亭边酒一挥。白鹤已随人共去，片云空与雁同飞。
麈毛欲落逢惊座，烛跋频移未解围。为语严城休禁夜，厌厌不醉客无归。
建瓴为水瓮为山，鹤发童颜鹿豕间。白板树边悬襫袯，青云膝下舞斑斓。
不从仙女求真诀，岂向泥丸问太还。可是神仙行地上，年年身健与心閒。
顽云万片覆花梁，夹岸双旌拥野航。紫气凭陵朱绂客，白头颠倒绿荷裳。
披帷欲问千秋业，发箧惭非二酉藏。落尽麈毛频促膝，数瓯清茗一炉香。
春明榕水片帆开，去问黄金市骏台。颜色已留梁上月，梦魂应绕岭头梅。
粗豪湖海诗千首，肮脏风尘酒一杯。为语明珠休暗掷，好携长铗且归来。
西风黄叶病沉沉，尚忆衔杯不废吟。我渐老来如烛影，君凭官去肯灰心。
时尝药碗知寒苦，月醉篮舆爱夜深。别后同游常入梦，蒋家幽径许谁寻。
宵无郡事有闲情，为问山经几日成。石榻澹云孤客梦，帘栊疏雨一官清。
灯明草阁惊虫响，烟逼茶铛阻鹤行。向说匡家秋不尽，满檐寒瀑漱松声。
荒刹虚亭古墓平，幽闲地上一僧行。初疑废井人烟绝，又见丛林佛火生。
夹道白杨翁仲影，绕篱红杏子规声。芳魂艳魄增惆怅，日拥沙堆半过城。
会心客近窥鱼鸟，顾影人间数雁鸿。二仲偶来棋一局，垆香铛茗不曾空。
归休太守似神仙，布被蒙头日宴眠。却怪门前来热客，马蹄踏破紫芝烟。
不入清都不溷尘，吟诗落魄任天真。苏州别驾何须问，元是缙云司里人。
诗不求工字不奇，天真烂熳是吾师。归来东海烟霞里，时复高歌攀桂枝。
官居南郡二千石，诗咏关睢三百篇。衮职惭无一字补，虚生六十又三年。
单车夜走榆关雪，五马晓冲梅岭烟。南暑朔寒俱历遍，老归林下荷苍天。
著书手段美犁锄，负郭腴田亦半芜。只把心田付诸子，且耕且读自支吾。
东吴山水亦清幽，小舸轻舆到处游。更有故人园更好，不妨连日醉淹留。
巳具桐棺寻乐丘，不关荣辱任浮休。传家只有书千卷，付与儿孙自讨求。
西来驱马度晨星，却望群峰刺眼青。门外苔痕留远屐，水边花树覆空亭。
分携忆折相思柳，独卧长窥如意瓶。翻与山僧重握手，日华杲杲涧泠泠。
平沙为席石为幢，歇马呼船夜渡江。双桨烟迷青草溆，九宵月傍绿芸窗。
门前题字过丹穴，客里逢春覆玉缸。觅尔深山读书处，幽居长羡鹿门庞。
鹤发萧萧拜敕封，又将人瑞看人龙。常宜五鼎承颜养，闲借三芝益寿功。
此日儿孙深自庆，何人风格可渠同。八闽不与函关近，却是青牛背上翁。
节匪有寿无由见，寿不能全节可羞。白发暗消閒岁月，黄花漫放九天秋。
倚云桂子香风播，绕砌兰芽绿叶稠。弱冠已闻人有节，于今更喜寿双优。
倪郎逸笔寿斋诗，转寿龙江海鹤姿。如此山林岁寒节，便?千文鬓成丝。
秋风吹裂芰荷衣，南国书来白雁归。岁月无情今我老，江山有恨昔人非。
拚身易进竿头步，覆手难防局面机。万变不须论往事，花前独立看斜晖。
书剑东游客四明，风流从事最多情。酒香邀共山公醉，诗好吟如水部清。
洗马柳阴潮欲白，呼鹰原上雨初晴。龙门定有重来约，扫月青松听瀑声。
问讯秦川白发僧，风神清出玉壶冰。舌翻霹雳谈千偈，心括虚空悟一乘。
插竹宰神朝礼座，笑花弟子日传灯。玄功已勒浮图石，振策南游拟共登。
扬帆八月挂长风，直溯扶乘碧海东。雪窟潮翻银瓮白，天门日涌火车红。
虾夷觅偈迎沙岛，龙伯分斋候水宫。应有国人来问讯，散花围座听谈空。
天香吹满屈朐衣，几度承宣到凤池。梵语传来西竺戒，华音吟得大唐诗。
树间绕佛长鸣锡，洞里逢仙不看棋。无缝塔开瞻舍利，千江月映碧琉璃。
云霞剪作佛袈裟，草座长年静结跏。礼罢六时天送供，讲来三藏雨添花。
象龙曾赴高僧会，羊鹿谁乘稚子车。随处溪山可终老，不愁无地布金沙。
龙河再镇感皇情，倡道从来属老成。睹史夜摩皆听法，震丹竺国总知名。
日边华构开金刹，海上孤峰见赤城。宝掌有符重应记，虚空同寿祝升平。
潜龙寺里别经春，几忆清宵下榻频。风定长廊闻伞盖，月明深殿礼金轮。
餐来香饭青精熟，赐出恩袍白氎新。近说炼形如鹤瘦，多因吟苦语惊人。
老病蒙恩逐热还，宝泉颁赐起衰颜。木杯度月百花外，槲笠挂云双树间。
咒罢龙公斋鼓寂，讲馀狮子定钟闲。也知去住无心好，浑似当时未出山。
自惭干禄与时疏，晓纳牙牌别玉除。朝鼓罢陈新奏牍，夜灯归校旧藏书。
青桑五亩连云种，黄独千株带雨锄。藉是身闲天所放，不愁囊涩俸无储。
除书新拜荷明君，祖别春筵采泮芹。餐玉未从仙老试，赐金应与故人分。
淖船夜渡娥江月，山殿晴探禹穴云。龙节虎符勋烈旧，过家先读表忠文。
千载龙冈地有灵，布金重荷主恩荣。五云楼殿开兜率，一统山河际太平。
贝叶传经狮子现，宝花围座象王迎。天中雨露无时降，尽沈群生劫浊清。
淮水东边梵刹开，常时花雨散经台。夜龛明月千僧定，春殿香云七佛来。
般若深谈中道秘，醍醐饱饫上方斋。皇仁普覆如天广，欲颂无为愧不才。
宝刹新成护百灵，钟山泉石有光荣。金轮朝佛诸天喜，玉帛来王万国平。
定起不知明月上，身闲只爱白云迎。龙飞幸际雍熙日，亲见黄河一度清。
尘事萦心不暂安，天涯忧抱若为宽。人因病久交游绝，士到名成出处难。
水国鸡鸣催客渡，山城花落送春残。会当一壑忘情去，得共云松老岁寒。
十年海国厌风波，地老天荒此地过。白发几人江左老，青山无恙越中多。
社寻庐阜沙门远，诗爱杨州水部何。要看仙家棋局散，不妨松下烂樵柯。
浮丘山下见刘蕡，每说交游独念君。鼠尾谩夸狂博士，虎头谁识旧将军。
孤舟夜雪临丹壑，破屋秋风补白云。我是玉山堂上客，几时呼酒细论文。
笙管声沉彩凤飞，朝阳出海散晴晖。一时文物推延祐，五夜丹光起太微。
岁月无情诗卷在，山川如故昔人非。只应湖上梅花月，照见荒台独鹤归。
八年京国雁书沉，每见游僧问好音。已喜法支流日本，剩传诗价到鸡林。
马嘶赤拨晨朝散，花落氍毹午定深。今雨不来春又暮，鹫峰烟树绿成阴。
鸣榔秋浦发长歌，子去南乡几日过。眼底云山吾老矣，梦中风雨夜如何。
斗城兵后居民少，石镜僧归古刹多。重觅新题何处是，功臣堂在碧山阿。
新溪胜友无多在，旧雨故人今复来。险步莫经龙伯国，虚名已付蚁王台。
小园芳树迷青草，空屋残花落紫苔。安道诗成情更苦，未容兴尽泛舟回。
一从杭汳隔风尘，四见南朝凤历新。战士淮襄悲割土，残民河洛望颁春。
淹留岁月周家统，牢落乾坤夏正寅。莫说当年郊祀地，吴山烟草更愁人。
十里川原接帝畿，疏林曲径入秋晖。乍从花外寻源去，忽向桥边泛渚归。
雨过竹光摇翠羽，霜清莲粉褪红衣。开尊便道江湖兴，白马相随未肯飞。
旁搜远绍究玄微，马帐高谈夜卧迟。金铎声扬多士化，瑶琴音奏少人知。
梦回凤扆长惊远，吟对狮峰屡献奇。满眼交游无限乐，相看又过暮春时。
闻说琼台好宦游，休言千里宦途修。天门领铎新承职，阙里辞家不暂留。
花底离情添别酒，马头春色壮吟眸。鳣堂拟听三台兆，蚤寄音书置便邮。
曾记相逢当七夕，星河炯炯鹊成桥。竹松轩下诗情好，瓜果庭中酒兴饶。
宝篆焚香烟气袅，绛纱笼烛影光摇。别来愁思知多少，琪树西风叶乱飘。
神武门前早挂冠，争如先巳卧江干。竹窗酒醉春风暖，梅屋诗成夜月寒。
尘榻久缘徐稚设，瑶琴长为子期弹。庸才欲结群英会，犹恐山樊杂蕙兰。
考槃甘许留泉石，制锦何须问织缣。满院啼莺惊着椀，一庭飞絮怕钩帘。
玉堂风月心无慕，茅舍烟霞志自厌。穆地故人何处是，双峰云树几回瞻。
狮山山下石泉清，凿得方塘一鉴平。水面磨光云影照，天心沉碧月华明。
龙鱼夜听风雷化，花木春承雨露荣。佳致不同歌舞地，藜床灯火有书声。
振铎谈经事可誇，词源汹涌浩无涯。幽情恐负青山宅，归兴应怀黄菊花。
寒浦风高先解榻，秋江潮上便乘槎。青毡事业休嗟冷，苜蓿盘中道味赊。
曾记临岐别雁行，岁华犹换几风光。琼山天远难飞梦，姜被宵寒独卧霜。
鲈鲙谩怀垂钓石，鳣鱼还集讲经堂。荣归林下知何日，聊写封书思渺茫。
金阙红云晓正开，除书荣捧八闽来。长才已富三冬学，健翼曾冲万里回。
夜雨青藜明绛帐，春风吟屐印苍苔。泮林剩得韶光趣，池草诗成细品裁。
霞帔云髻迎风立，柏梁台高月如璧。上阳花枝笑早春，瑶林琼树避玉人。
宠新时刻讵能忘，恩去朱颜那得长。红妆似花落春色，白团如面掩秋霜。
腊尽初看秉钺行，春明已奏凯歌声。共言荒徼时将泰，喜见长缨事竟成。
蛮峒总知瞻北极，圣朝无复议南征。夜来风雨溪头急，疑是天河洗甲兵。
几回觞咏为君留，忍看离袂对初秋。心随潘岳扶舆返，梦怯王遵叱驭游。
庭下槐阴存手植，堂前萱草号忘忧。何时访尔扁舟过，问月同登太白楼。
都门争御衮衣频，又见中朝锡服新。光夺彩云摇剑佩，喜传丹陛动簪绅。
尚方箧笥优承诏，五色文章稳称身。明到集贤欢昼锦，白衣谁道是山人。
濯濯秋江生暮凉，送君南浦棹相将。分携岐路今千里，不尽离愁此一觞。
白首吾生空浪迹，少年意气尔飞扬。汉廷召对惟公等，诘屈还谁咏柏梁。
文彩彬彬翠黛鲜，品流未让百禽先。休言筋骨非为贵，且道皮毛也值钱。
山外平湖水接天，渔竿放下又耕田。相过暇日多贤达，诗酒优游忘岁年。
幽居新筑海山头，树拥芳村翠欲流。好景坐看潮落处，钓船渔沪满沙洲。
风俗年来流又流，中流砥柱赖吾俦。于今又作银花涌，礼义何时得转头。
南荒千里尽王疆，四顾天连海色苍。二郡舆图兴自汉，五州编户盛于唐。
故家大半来中土，厚产偏多起外庄。弦诵声繁民物庶，宦游都道小苏杭。
秋色平湖澹碧漪，绕船菱荇客归迟。无人话与王摩诘，羸得先生画里诗。
不挂羊裘系短蓬，烟波何处觅行踪。湘山湘水应无际，君在白云知几重。
炎烬重嘘可自由，伏波祠庙楚江秋。英雄去就不早计，谁与勋名万古留。
醴水西边一故人，十年江海倍情亲。渔舟却笑东归客，不避风尘来问津。
乘时孰敢轻儒将，一剑西风扫断云。幕下掌书凡几辈，摅忠却道不如君。
山中诗债愁因积，索取频劳说世交。安得鹭沙才思逸，濡毫全不费推敲。
题诗为笑彭公子，诗价平高也适然。勘破虚名多少是，近来饶得买山钱。
罢钓湖山一语无，柳根啜茗坐跏趺。情知不是逃名者，会睹风云毕壮图。
山云将雨过江城，万里行人望玉京。欲访寒梅驰远赠，短墙刚见一枝横。
龙沙云树望依微，楚水闽山尺素稀。公子风流兰作佩，野人生计薜为衣。
客来北海尊常满，月出西园盖并飞。为报芙蓉同社侣，豫章几度梦中归。
谷口栖迟海鹤姿，宾筵抑抑武公诗。家传通德薰兰佩，世重明经擢桂枝。
九转丹成疏葛井，千钟酒熟醉蓬池。满堂戏綵椿增寿，更诵南山采紫芝。
春垄风来翠浪新，寿筵高敞乐嘉宾。岁从辛丑逢初度，诞与招提后两辰。
收拾江山还杖履，濯磨诗酒出精神。更无俗事干灵府，便是浮丘一路人。
白鹿真传万象收，仁山屹屹壮观游。昌期今启人文地，间气时钟海上洲。
四壁灵图常作锦，千岩珠树匝成丘。公馀正可观青史，犹报丹书下凤楼。
高茇丹崖淑气收，宦游犹胜赤松游。飞轩隐结朝诸岛，曲槛纡回带远洲。
中镇七星为泰岳，南宾五岭作蓬邱。公馀便读三纲领，不愧人称仕学楼。
五子当年擅粤台，翩翩曾拟建安才。词场砥砺前茆进，石室深藏削竹来。
聚散古今成梦寐，风流簸荡见琦瑰。南园再到寻幽胜，抚景能无首重回。
盈盈一水隔尘寰，闻道摩尼化此山。翠竹萧疏开绀殿，绿萝垂阴护禅关。
未能听法诸天到，且得逢僧半日閒。惭愧昔贤灯火地，至今功德满人间。
万顷沧波上下浮，天开奇胜即丹丘。三朝俎豆威仪在，异代勋名竹帛收。
日上海门腾紫气，风生洲渚散清秋。瞻依砥柱中流地，弭棹云房竟日留。
踏上孤亭望大荒，金乌濯曜起扶桑。东分岛屿三山出，南尽波涛百粤长。
极浦渔舟随出没，半空人语落沧浪。危栏徙倚星辰近，指顾明霞映水光。
仙踪到处表名山，留得蓬壶在世间。金骨再逢生羽翼，珠宫重到寄跻攀。
沧桑不尽嗟千劫，岁月从前足大还。矫首朱明受真诀，却因灵境扣玄关。
四百峰峦杳霭中，飞云高峙倚苍穹。下临溟渤寒涛迥，望入云霞曲径通。
石洞霏烟迷窈窅，涧泉湿雨滴空濛。葛洪久是栖真处，灵气千秋寄海东。
王子吹笙学凤鸣，缑山仙侣坐相迎。自从一入嵩高去，林壑长留灵籁声。
碧洞瑶坛凌紫清，真文缥缈斗边明。何人夜半骖黄鹤，吹落云中玉佩声。
万丈文峰插海隅，苍茫五色绚蓬壶。怪来仙客挥神笔，幻作南天砥柱孤。
夜半灵乌海底生，扶桑葱郁彩云升。金鸡忽报龙楼晓，遥听朝阳孤凤鸣。
璚石崔嵬耸翠峦，依然金马玉为鞍。名驹一入金台去，万古风云胜地蟠。
班姬新制剡溪藤，似玉无瑕雪有棱。五夜蟾宫开半璧，三冬鲛室剪轻冰。
我于用舍谙时态，人向炎凉有爱憎。为喜清风故人意，几回题赠愧无能。
秋到梧桐暑气清，抠衣随步出都城。五千里外思乡梦，二十年前立雪情。
栗里有人邀社饮，海鸥何事傍舟行。从今不上红尘路，坐看诸郎学凤鸣。
出郭西行二三里，园林佳处足投閒。轩开紫陌红尘外，人在清风明月间。
当面好花开簇簇，绕墙流水响潺潺。笑他名利场中客，到此能无一愧颜。
庐山相见已销愁，入眼青葱总旧游。草色尚留三峡雨，雁声犹送九江秋。
连天霞树层层出，落涧寒泉滚滚流。遥问锦厓何处见，题痕应在白云头。
金龙初试墨池新，冻雨浓云细可论。笔底风雷浑未散，尊前珠玉岂应贫。
呼嵩道士增声价，濡鬓仙郎识急真。遥想赤虬蟠结地，悬知不负草玄人。
三月雷声撼太空，海云送雨入墙东。黄芽畦上惊鸡黍，白缕离边覆宛童。
冒水诗邮如有意，冲泥门巷可能通。君公若为三农喜，何惜春心两颊红。
客至披云揽石龙，乘风飞度最高峰。尊前日出甘同醉，眼下天空信可容。
丛菊有缘还对面，文霓何意独摩胸。凭谁记取留题处，千古磨崖是笔踪。
十里招寻湖上行，湖光山色近人明。到来云谷花频插，莫厌龙池酒数倾。
木杪寒猿窥旧窟，瓮头秋蕨露新茎。哨壶枉矢能娱客，潦倒谁知更解酲。
来路不须长老问，小车休着野猿惊。好听法鼓毗卢阁，三月春雷卜姓名。
怪尔高飞出蔚林，云霄终日惜佳音。祇今廖落秋风里，谁识当年万里心。
月下翩翩舞且歌，省中尽日细婆娑。羽毛自信不相染，纵有风尘奈若何。
客里逢君话旧游，醉中曾上仲宣楼。君家正近楼前住，风送江声日夜流。
荆州雄据大江滨，不到于今二十春。邂逅看君赠行卷，眼中无几昔年人。
君本荆南阀阅家，偶同游宦客京华。公馀莫厌频相过，小阁焚香自煮茶。
风吹斜雨湿窗纱，危坐惟看书满家。幽意须君来共对，门前不见玉人车。
弓影心知已不疑，淹旬伏枕更胡为。此时何事偏相忆，寒雨萧萧把酒宜。
远送邦臣下大荒，只携书卷与琴囊。回瞻北极歌商颂，坐对南薰操越裳。
万里皇风清海宇，中原人物见星凰。不堪相会俄相别，梦绕飞龙在庙堂。
念别须臾已岁余，忽逢江上意何如。心悲不语伤时事，眼看双分畏简书。
远水片帆天际没，晴窗古木岸边疏。故人相见倘相问，芳草闲门是谪居。
见说良人靖虏尘，宝刀犹带血痕新。归来定佩封侯印，免妾长颦复短颦。
难弟难兄喜合并，一门清白两专城。功名端不饶王霸，萧散何曾让管宁。
渐看光复慰疮痍，岳页重瞻旧汉仪。自有肝肠清塞北，肯容儿女梦辽西。
膂力经营谁与先，十年战守说宁前。朔方重见尧日月，乐浪骎增汉幅员。
丹忠只有君侯血，兵冗先知宋室空。十载汤阴浑梦是，睢州又过岳王宫。
戴星蹇涉渡滹河，八郡良家气若何。易水昔寒今已热，制奴还少一荆轲。
可怜六国佳公子，不及燕山太子丹。裘马无宁取胡服，柏松长愧血秦关。
脱却儒冠换吏巾，十年辛苦向谁陈。暂从新例司刀笔，莫怨前程诉鬼神。
遇客谩言成朽木，读书还待作祥麟。王嫱本是倾城色，爱惜黄金自误身。
梅关归路拜车尘，阁皂书来语意勤。始信凌云江海客，能怀闭户薜萝人。
酬知但有篇章旧，名世争看事业新。玉版金枨无用递，涧藤崖刻不妨频。
坐破门毡意已枯，床头还得酒钱无。空将苜蓿求天马，谁是筹沙却狡图。
少小班门学斲时，挥斤一解便称奇。而今搆得淩烟就，老大逢人说匠师。
雰霏滟雨落晴空，峡里洪涛挂玉虹。鳞甲满江争竞渡，夺标眼里为谁雄。
绕院松阴起翠涛，植松人在楚江皋。须看耸壑昂霄日，不是玄都千树桃。
云亭高木郁秾华，全覆平山豆蔻花。露泽远同棠树荫，风流争向召南誇。
紫云仙洞记曾来，看竹寻幽首重回。笑问老僧禅定处，临风吾忆郁孤台。
偶来蓬岛倚层霄，恍似天台度石桥。倩采紫芝情冉冉，转怜青犊思迢迢。
霓裳仙子按云和，摇曳香风澹素波。多少采莲年少女，都来池畔闹笙歌。
千顷沧波皱绿漪，万行玉尺弄清湄。濠梁乐处应相似，此日忘筌信所之。
一杯峰屼石门东，砥玉长浮沥水中。莫谓孤高无伴侣，转头如揖万芙蓉。
柱撑天阙出嶙峋，虹跨银河落涧津。粤客独来翘首立，五云高处不胜春。
亭亭仙掌屹云端，长挹东皇势郁盘。绝顶可能翔独鹤，凌风容与驾双鸾。
西阆风澄宿雾收，岩光滴沥翠如流。落霞孤鹜齐飞处，返照翻江岛屿浮。
重剪青灯叙旧欢，恩深不遣戴南冠。平生留得丹心在，拟与贞松傲岁寒。
绛罗偷换玉精神，不是西湖旧日春。花落莫随流水去，寻源恐误放舟人。
曾过阳明观下春，山前十里尽苍筠。东风吹送云门雨，只听鸣环不见人。
数峰相倚玉成簪，楼阁深沈酒尚酣。十日春寒帘不卷，杏花飞雨满江南。
杨子江头晓发舟，一官新任佐泉州。南方民物多凋弊，此去当分圣主忧。
碧梧翠竹两清妍，阴落閒庭古石边。未引丹山仪凤宿，画长盖我读书眠。
日下西峰月上初，微烟收尽四郊虚。长歌独自还家去，却笑当年读汉书。
芙蓉五朵插青天，百尺飞流霁雪悬。我欲乘槎上天去，不知何处访诗仙。
露莎烟草满晴川，罢钓归来暂泊船。非是野情忘世事，閒愁不到白鸥边。
铜鞮太守斯文主，松谷先生后学师。及第文章存旧藁，过庭诗礼记当时。
功名到手烟云薄，忠孝存心天地知。前辈典型今渐远，仰瞻遗像一嗟咨。
高树凉风落翠阴，古诗三百治平音。壮年且尽双瞳力，莫为功名易动心。
杜陵花竹怨离居，驿使遥传日下书。啼断西风原上鸟，海天愁思正纷如。
丹顶玄裳雪羽衣，水边石上最相宜。清高不入樊笼里，只许仙人渡海骑。
妻子同舟钓浪花，晓行淮浦暮长沙。采薪只在深山里，得似江湖处处家。
担头春酒一瓢多，树底看山树底过。谩说江湖妻子乐，几人失脚在风波。
南州高士有佳儿，清节虽贫亦自持。闭户读书多岁月，不将名姓向人知。
柳眼茶芽总未抽，满天云意叫寒鸠。辘轳罢转人踪静，不是春天是晚秋。
名花不入小家园，岁岁花时沸管弦。只恐春风容易过，邻翁耕作种瓜田。
隔河对垒未交兵，宁论孰输与孰赢。忽听炮声从地起，即驱车甲事天征。
骅骝跨卒开周道，帷幄谋臣翼汉城。元帅无劳推象战，居中制外乐和平。
书生慷慨欲论兵，胜算独操我自赢。强弱已分方急发，坚瑕未审莫轻征。
到来马啸风云会，此去车攻七十城。帐殿论功先策士，主君信赏报升平。
掩炮无声若息兵，宁知自守正图赢。谋臣似雨多群策，猛将如云为肆征。
双马饮泉攻玉垒，一车当路破金城。降王缚尽方无敌，岂肯和戎事两平。
一局初开慎用兵，再三筹度有奇赢。炮藏车腹声声响，卒进马头步步征。
计士锦囊环左右，将军铁甲拥宫城。功成有象浑无事，击壤讴歌四海平。
一将当权拥万兵，敢来犯顺论输赢。炮声震动惊天地，士策深沉决讨征。
铁马风骄驰峻戟，玉车云蔽捣重城。妖氛扫尽江河净，报主除凶怒气平。
小丑无端妄动兵，登坛大将有馀赢。狼烟浮动诸天塞，隼驭飞连万里征。
汗血日行冲部伍，三千河渡破干城。军情始信犹棋局，到此君王奏凯平。
奏凯评勋欲偃兵，孰为赢少孰多赢。车旋细柳峰无燧，马息华林夜不征。
带砺山河酬士略，亿千龙虎捍皇城。麒麟宴上勋臣醉，横槊赋诗颂太平。
太平未可讳言兵，著著惊心著始赢。勿吝千金张士忾，且需万甲待车征。
关河有备须人望，肘腋无虞乃我城。战胖思危真胜事，鸿图宝历永清平。
元日原称化日长，复当天子计群良。河山为洗甘霖净，草木因沾淑气香。
四十七年真湛露，亿千万历正当阳。老臣海上封人祝，天保频歌未可量。
三壬幸附是前因，白发均称白社人。叔度肯输迟五日，次公还逊占先春。
千秋龙虎风云会，百世婚姻臭味真。最羡薇垣双重望，圣朝宁忍老松筠。
与君南北漫相期，惆怅东风楚水涯。万里辞家身是梦，三年作郡口为碑。
重将直道干明主，肯负初心答故知。芳草接天春望迥，一尊相对复何时。
盂城驿口射阳西，水国风烟似五溪。万井落花春后发，几家垂柳雨中齐。
时临野店炊晨黍，渐入荒村报午鸡。见说辋川多胜事，经过原许一相携。
故岭重经枫叶凋，族怀肃索伴归樵。冰霜在道无千里，肌骨侵寒已半消。
石面乱云随马度，树头残雨逐人飘。翻思前夜溪亭别，窈窕清商酒一瓢。
风流歌曲许人传，群季皆称谢惠连。一笑相留如昨日，几时奉别又新年。
黄萝晓带溪头雨，白岳晴通陇上烟。拟待扬州二三月，翠红香软泛湖舡。
先皇曾此驻龙旂，一夜空山拥六师。春鸟尚思巡幸处，野花不似乐游时。
遥闻寺外江声落，倒见天边塔影垂。若问南朝昔年事，废原荒井有残碑。
天际浮云入思深，物情生态看销沉。南朝台榭多于昔，东晋风流不似今。
背岭夕阳明远烧，隔江霜叶下高林。西风兰芷还堪把，拟向孤琴结短吟。
独煨余火向天涯，僧舍逢春有所思。百里是家归未得，半生如梦醒何时。
空堂坐久残年逼，短角声乾子夜迟。遥想清灯对杯酒，小窗儿女忆还期。
北风江上雪晴时，远道逢君醉不辞。临别更留三夜话，相知已是十年期。
断云落雁声犹切，斜月疏窗影渐移。久客不须伤岁暮，五湖归思满天涯。
远承华盖及衡门，日午相携到日昏。白发自应忘县长，青袍谁复识王孙。
更因夜月留何处，忍对春风负此尊。传道城南剩佳丽，小词翻出寄桃根。
还忆去年辞白下，却怜今夕在黄州。空江积雪添双鬓，细雨疏灯共一楼。
世难久拚鱼雁绝，家贫常为稻梁谋。归来故旧多凋丧，愁对东风感壮游。
东粤重来倍黯然，荒村古堡暗苍烟。山中故老无归业，水上新民未种田。
江燕春深巢树腹，野狐日落吠溪边。东风那管乱离事，草色藤花似往年。
纤月西楼已可望，雁声断处一痕霜。微纷露叶光犹淡，初上风帘气自凉。
羌笛漫教悲旧曲，蛾眉空与妒新妆。只将今夕娟娟影，预卜中秋一夜长。
高楼夜伴山中宿，清磬寥寥百草芬。巢鸟近人飞始觉，岩僧隔竹语相闻。
坐深四岭浑无月，衣冷苍松半是云。故里不堪归梦绕，何时衾枕更随君。
杨叶青青柳叶齐，烟村渺渺楚江西。湖边芳草连天绿，马上春禽尽日啼。
渡水暝云千片落，到城新月一痕低。游人元自耽风景，翻向黄昏忆故蹊。
天涯双鬓易成丝，何处凄凉可泪垂。花下一樽相送后，雨中匹马独归时。
逐臣离恨迷芳草，滞客愁心挂柳枝。明发西山风日好，道房禅榻与谁期。
湖上虚亭江上楼，一樽随意俯沧流。朱旻正伏三庚火，绿树先函五日秋。
云尽匡庐开九叠，天长梦泽入孤舟。黄昏归棹烟中发，渔唱村镫满渡头。
小艇浮浮定复开，筜祇厓騑共徘徊。乱余野渡行人少，雨暗江村钓者回。
烟浦风多如落叶，沙汀水浅似胶杯。庄生同是身无系，浪迹漂摇两度来。
绿发称生今秃翁，道楼犹自故时雄。伤心十载论交地，极目千峰洒泪中。
碧海还生杯底月，青山不断笔头风。通家幸汝诸贤在，惭愧知音负乃公。
山下看山半在天，山巅高阁更堪怜。四更海日生檐瓦，六月林风飒绮筵。
空外白飞何处雨，掌中绿绕半城烟。当时同此开窗坐，一鹤翛翛若个边。
客问当年作帝臣，朝仪曾睹内家真。佩随钟漏趋丹陛，衣染炉香散紫宸。
一谢仙班那再得，将谈盛事已难陈。容华未尽恩先尽，回首莺花梦里春。
江城遥带绛河斜，独坐宵分烛吐花。凤阙自陈容解绶，鹿门今喜得移家。
閒居拟植千竿竹，学圃还栽五色瓜。直道自来难用世，好将诗酒弄烟霞。
近代画龙谁第一，举世所重闽陈容。秘府人家屡曾见，叶公虽古难独工。
此图四龙妙无敌，变化奇态才数尺。乾坤黯黪閟云雾，风雷奔驱裂崖石。
腾身并出青冥上，盘拿夭矫皆相向。神光睒矆如剑铓，倒捲江潮起银浪。
陈翁画意与谁同，爱龙所重泽物功。炎飙六月撼原野，矫首滂沱如画中。
猛虎入山山气恶，腥风倒射岩石落。两三村氓不识虎，谓是旄牛未生角。
扼虎之吭揽虎尾，虎惊不及施牙觜。东海无烦赤刀制，南山已报白额死。
老夫羁旅春盘空，短衣匹马行山中。坐分羔臛饱欲死，拔剑四顾吾何功。
村氓村氓莫仓卒，儒冠为尔频冲发。人间真有猛于虎，劝尔投身依虎窟。
此间莫怪会宽心，好向先民乐处寻。寻得一分消百虑，男儿何处不宽心。
此间莫怪会宽心，静眼能观古与今。成雨成云他自有，男儿何处不宽心。
此间莫怪会宽心，善到居安根自深。一点天真含万物，男儿何处不宽心。
此间莫怪会宽心，参透一阳与一阴。要了无穷人世事，男儿何处不宽心。
问予何事日高歌，只恐胸中他虑多。闲事愁人人易老，得高歌处且高歌。
问予何事日高歌，眼底纷纷将奈何。一曲不知天地大，得高歌处且高歌。
问予何事日高歌，困里光阴恐易过。宇宙和平方寸地，得高歌处且高歌。
问予何事日高歌，声响悠然即太和。心到忘机是真乐，得高歌处且高歌。
阳月如春昼不寒，稀年寿酒足为欢。蟠桃一实三千岁，青鸟传音约再看。
晴曦光映舞衣斑，满面和风动笑颜。俯仰乾坤还自幸，百年青眼有南山。
秋尽江南访隐沦，江南风物总宜人。洞庭橘缀山头锦，笠泽鱼抛水面银。
夜久真消雪水茶，听琴观弈共灯花。当年几许留诗在，不向山僧问碧纱。
堂上曾分佛供茶，忆僧遥问木兰花。相逢更爱毗卢煖，笑煞尘途抗帽纱。
冬至山阴煖气微，五更厅事动朝衣。鸡声衙吏来应早，雁足乡书到亦稀。
天上星辰双阙迥，江边冰雪寸心违。寓游正忆穷愁日，薄晚东斋坐不归。
至日今年更越西，京华遥望眼先迷。朝衣待曙悲新约，唫烛争寒忆旧题。
檐外冰霜愁自痼，山阳烟雾喜同隮。宦途未暇沧洲远，何处浮云不定栖。
喜君儒雅可吾师，燕集山堂几订期。盛际云龙非偶事，閒情花鸟是深知。
才华自愧山公启，静镇犹怀谢傅棋。淮海十年多旧侣，蒹葭秋水正兴思。
春归溪口讯舟师，犹悔乡园负宿期。临事我惭程不识，阅人谁是魏无知。
闻笳欲下清宵泪，折屐虚怀胜日棋。莫任江湖轻浪迹，食芹曾切尚方思。
卸髻娇娥夜卧迟，梨花风静鸟栖枝。难将心事和人说，说与青天明月知。
月临花径影交加，花自芳菲月自华。爱月迟眠花尚吐，看花起早月方斜。
长空影动花迎月，深院人归月伴花。羡却人间花月意，捻花玩月醉留霞。
世间乐土是吴中，中有阊门更擅雄。翠袖三千楼上下，黄金百万水西东。
五更市卖何曾绝，四远方言总不同。若使画师描作画，画师应道画难工。
名利悠悠两不羁，闲身偏与鹤相宜。怜渠缟素真吾匹，对比清臞即故知。
日下吟行劳伴侣，松阳梦觉许追随。日来养就昂藏志，不逐鸡群伍细儿。
若干生命若干春，有所丰收有所贫。曾见趋炎堪炙手，宁抛伫艳敢成仁。
惯随忧恨零今古，难惹英雄泣鬼神。费尽工夫伤老大，不如抖擞作新人。
春来赫赫去匆匆，刺眼繁华转眼空。杏子单衫初脱暖，梨花深院自多风。
烧灯坐尽千金夜，对酒空思一点红。倘是东君问鱼雁，心情说在雨声中。
谷雨花枝号鼠姑，戏拈彤管画成图。平康脂粉知多少，可有相同颜色无。
城头歌舞荐春卮，恰际华筵会转奇。瑶圃正当飞雪后，玉梅方在吐花时。
传筹公进千秋颂，抚景予添百感滋。记得石麟摩顶日，野狂初听鹿鸣诗。
文藻当年第一流，沙棠重放谪仙舟。行觇綵笔张三户，并羡华裾曳五侯。
痛饮时吞江渚月，豪唫多在武昌楼。春深我欲看黄鹤，携手白云最上头。
解缆朱帘映碧流，溪云冉冉送轻舟。凤凰吹管迎仙旆，鹦鹉调歌狎醉侯。
君有壮心欢入幕，我无佳绪赋登楼。当轩更遇梅花使，早寄春风慰白头。
烟深萝径雀当门，对影寒花与浊樽。幽谷兰香空有性，幻沤萍梗本无根。
逢场看剧今何在，共谱询名半未存。正是野怀凄绝处，疏风凉雨又黄昏。
盈城箫鼓竞时新，独对残膏几怆神。万顷烟涛惊伏枕，六朝风雪剩逋身。
含饴弄稚他何事，绕膝呼名记未真。漏尽酒酣天欲曙，又称七十二年人。
谁将传舍等家谋，壮矣新裁世罕俦。阶下日勤千甓动，杖头无用百钱留。
未烦公帑支群力，更喜卑僚树远猷。大地只今须拮据，庙谟还拟借君筹。
未履江城二十年，崔巍曾历几风烟。不须再问云兼鹤，且看重来吏是仙。
川岳静浮杯影外，楼台新自凯歌前。遥知胜会思灵枣，又见成瓜一度圆。
妙迹重光系远思，喜传飞羽督新诗。由来芳草酣春日，不是青莲阁笔时。
对饮谩疑仙去杳，朗吟谁信鹤归迟。频年结搆多神斧，铁笛鸣风未可知。
故乡别后今八载，百载能堪得几回。梦里菟裘归有计，到家烦报水边梅。
僻村清庙表忠灵，正气熊熊炳日星。素识姓名于旧史，歘瞻眉宇在新亭。
寒风晚拂凄凉树，劲草秋标日月汀。祇谒曷胜悲往事，疾挥金管为书铭。
间关千里逐戈兵，断港行宫几战争。塞外雁来多愤激，江心鹇没共冤情。
魂依粤水苍涛怒，血溅燕云碧玉成。更向都宁留烈绩，英豪吟啸聚沾缨。
回首中原叹陆沈，栖存澳岸避夷侵。南来纵少无双士，北去犹怀借一心。
绕榭暮云传怨忾，涵山秋气动哀吟。牧儿樵妪何知识，亦把忠臣说至今。
逸才清骨迥离群，轩冕丘林志未分。脚债溪山春梦绕，诗逋风雨夜灯闻。
空斋习静还留客，远道含悲又别君。无数琼琚留箧笥，明河烱烱认星文。
十年落迹旧溪山，漱石眠云秖一閒。黄纸到门翻局促，白头临事重疏顽。
别怀况值三秋候，感遇真超百代间。谩向夕阳问飞鸟，迥凌霄汉几时还。
蜿蜒一脉太行来，北绕天都面势开。山水会时龙气聚，华夷限处地维回。
神宫月照明楼静，驰道风生古柏哀。赫赫英灵俨如在，雨师先日洗尘埃。
淖口飞泉玉雪清，决渠疏引入秦城。民居万户沾馀沥，客邸三秋解宿酲。
云物映来多异态，年光流去不停声。临池且尽杯中醁，浪迹乾坤一聚萍。
亲到虞渊取日来，乾坤氛祲一时开。济川力尽劳推挽，补衮功深费剪裁。
彩笔江淹诗有助，锦城司马梦空回。神游更向华胥境，白首丹衷敢漫猜。
潞河新水拥楼船，江上秋回碧树鲜。军国转输逢岁歉，提封多故仗时贤。
要途正合舟车会，总计仍兼将相权。出入均劳山甫事，中兴今日并周宣。
十年林阁听松风，汲郑真成两秃翁。雾雨自应藏宿豹，天门何意睹飞龙。
三秋按节闻芳誉，千里开缄想旧容。南臬西曹心话在，何时重对一灯红。
汝南冠盖集如云，圣代逃名独有君。浊酒频招陶处士，新诗雅爱鲍参军。
蒲生九节仙人授，衣染三花玉女分。燕市黄金高索骏，渥洼龙种自空群。
劳歌永夕最堪怜，望月东峰缺复圆。紫盖银鞍千里道，水舂雨汲百家廛。
群山湿雾丹青滴，万木浓阴华叶骈。且共风花散烦郁，驰驱未敢恨流年。
炎荒突兀见春台，皇德昭回气象开。五色光华瞻北斗，一天雷雨动南垓。
乘槎拟借抟风力，破浪还看曝日腮。安得坡仙扛鼎笔，表忠高掞静氛埃。
振衣千仞瞰飞鸢，望极江山思渺然。百粤风烟画一幅，清时日月镜双悬。
天开正朔尊王会，地接金鳌立极年。横海昔贤堪勒柱，高台我辈亦楼船。
若翁文理领南中，朱鸟回光照胆红。世事水流馀故步，名驹汗血更追风。
已凭禹鼎销魑魅，好向龙编树椅桐。瞻代只今多霈泽，百年忠孝莫匆匆。
上将分符兵百万，文才草檄字三千。试看洗剑沧溟水，何似含恩雨露天。
牙纛嵯峨唐节使，缨蕤飘袅汉貂蝉。南中自有衣裳地，剩读周书旅贡篇。
梦里似曾踏翠寒，万山洞壑石林攒。宁知夏冷冬温地，秖在藤梢棘刺閒。
阴火琼膏烹日月，长空箫管待虬鸾。道人不是避秦客，慢忆桃花回首看。
诸天洞府日华倾，此洞阴风地底鸣。泉落鲛珠含内景，石飞仙佩散玄精。
暂游不觉心源静，欲去那禁毛骨清。胜会山灵应记取，后期未许结三生。
石钟古洞似禅龛，兀兀顽空亦可参。拟傍藤萝挥麈尾，共移舟楫系江潭。
云开乳窦金膏见，鹤定松阴午梦酣。幽兴不禁风景好，况逢宾主尽东南。
千秋洞屋锁江岚，县石钟声空自函。疑有精灵迟胜会，果然冠盖并幽探。
岩前把酒云挥袖，醉罢登舟花满潭。瘴海此游真浩荡，未须留滞叹周南。
南山佳气入帘栊，此日登临兴不穷。万里长风开晓雾，五溪寒色浸秋空。
黄花满泛樽中酒，短发还羞鹤背翁。为语山灵应记取，未须江汉问流风。
长年奔走逐微名，此去西南越百城。圣化菁莪均士类，儒襟羔雁待文衡。
山光傍马琴声入，夜色冲牛剑气横。怪尔蓼莪今且废，远从天外念周京。
黎元争欲睹衣冠，宪节南行雪尚寒。折狱常持三尺法，济时更有九还丹。
抚摩凋瘵春随马，屏斥奸谀铁作肝。后夜望君君不见，法星一点照云端。
鹳鹅一夜起潢池，江上人家避乱移。橘柚岂能供井税，蛟龙难遣怯舟师。
汉庭推毂今虚切，闽海援兵事可疑。风雨开尊重忆汝，琴书何处逐鸱夷。
远寺钟声晚更沉，鸦迎彩鹢噪丛林。通宵爆竹惊春梦，好友赓诗畅客心。
回首云烟离思杳，半生雨露荷恩深。丹衷㣼雁驰天北，勉效勤渠惜禹阴。
峻滩长吼万军声，两岸黄茅山更嵘。鼓枻周回防石角，停桡盼睐候风旌。
畏途频陟惊星序，脩路徂征叹旅程。幸就故人杯酒乐，披襟酬唱破三更。
元晨万寿祝枫宸，二十三年又见春。绛阙祥浮冠佩集，黄扉令布宪章新。
皞神启泰今为主，■泽宏敷乐与人。丹悃不将华发变，岂容暇豫独谋身。
杰阁渠渠竖江浒，洪都名郡羡蜚英。朱帘画栋丹青象，南浦西山梦寐情。
帝子雄图留迹古，才人记胜觉风生。会经佳地开尘眼，高步瑶池上玉京。
巽二连朝恣怒号，冯夷击鼓涌波涛。南帆鳞次悠飏举，北楫龙蟠偃卧高。
谁谓苍旻能助顺，顿教仁气转钧陶。佳辰空负古人日，愁饮江干面色酕。
旌阳仙令人何在，闻说遗因事甚都。井柱伏蛟神秘术，节杯化鹤运阴符。
成功碧汉瞻飞舄，崇报巍宫列画图。千载悠悠谁复见，楚江春草听鸣鸪。
老脚浪长岂倨主，羊裘坚卧富春江。达人漫道先生果，郡里谁传姓字香。
南中平子雅三绝，来向吴江歌四愁。自谓暂因双凤住，不然归作五羊游。
玉壶小醉阊门月，银管长骄艺苑秋。莫问区区借名姓，此生端拟不惊鸥。
天台东掖倚层关，卓锡西林列翠环。石上牛歌逢拾得，溪头虎啸识沩山。
白云出定拈花笑，明月归樵采药还。却忆故山松柏近，梦随龙象上巑岏。
白沙已度询桃昱，短景天寒日久斜。松竹园林清净处，高眠都似未离家。
萧条门巷枕丘墟，旧日风流王谢居。燕子也知人事改，夕阳相对几欷歔。
悬崖曲曲水潺潺，九里江城十八湾。两岸幽篁深蔽日，忽然断处见青山。
会携小队谒春申，斗酒重来席水滨。突兀山形犹向楚，奔腾江势欲吞秦。
云藏废寺馀芳草，路转虚亭遇异人。读罢残碑烟树晚，孤舟明月载归身。
石楼高竖忽如帆，松鬣层披复似杉。满把烟云飞客梦，都忘风日炙征衫。
荒湫怪近龙蛇吼，乳洞低闻燕语喃。家在桃源殊不恶，几时青犬吠灵岩。
我归岭峤云生履，君泛江天雪满船。离思不堪还异地，乡愁无奈况残年。
海鸥笑客时能去，山鬼吹灯夜不眠。一棹沙溪明月静，渔竿相把钓寒烟。
登台并马出都门，满地东风动草根。千里乡心悲过鸟，一年佳节藉芳尊。
回㹀雪积春还在，远戍烟拖晚更昏。酩酊归来思何限，断鸥饥鹭立沙痕。
芙蓉江上饯东风，梅岭南来望去鸿。闻说近来消息好，海波一碧玉壶空。
郡衙襦裤两孩提，也辱先生一命题。为报近来粗识字，时分风栗觅霜梨。
报道吾家第二郎，浙闱帘外踏秋香。又驰行李趋金阙，此际相将过大江。
多君志慕玉门关，誓策奇勋万里还。马援自知才可试，冯唐谁谓老犹闲。
好风细拂青油幕，明月光摇宝剑环。应笑麒麟千载后，几人名姓画图间。
相逢流落总天涯，暂借清尊醉狭邪。坐有逐臣心正苦，月中休用泣琵琶。
天子临轩策治安，近臣如雨侍金銮。百年礼乐成周典，一代威仪陋汉官。
文气夜连奎壁动，龙光晴射斗牛寒。董生莫负天人策，学术须期百世看。
扶桑枝上晓云红，玉历颁春斗柄东。龙虎风云千载会，衣冠玉帛万方同。
柳芽转暖晴光动，花蕊迎旸淑气融。自是升平开泰运，相期吾道永兴隆。
闲抱瑶琴访百花，上人还与论三车。能分香积厨中饭，惯煮孤山雨后茶。
洗墨池荒秋草合，读书台古夕阳斜。壁间正好题诗句，留取他年护绛纱。
银烛光中乌夜啼，棘闱清彻候晨鸡。西窗听雨参同赴，上苑看花忆旧题。
王气晓瞻双阙上，文星夜贯五云西。明朝珂佩朝天去，金殿春风玉笋齐。
紫陌行来曙色微，姓名催唤入金闱。静鞭响彻鸳班肃，赞礼声高虎拜齐。
珂佩共聆天上语，文章特赴御前题。朝回日晏长安道，风送飞花衬马蹄。
天上迢迢白玉京，少峰兼侍笔峰行。长江五月南风迅，大野三更北斗平。
晓日担头明剑气，蛰龙动处殷春声。青云贤达无书久，莫漫逢人说姓名。
郡厨今日灶新支，正值中秋明月时。万里故人天上至，一尊清酒客边持。
天时正合留人醉，诗句都非媚灶词。却问三郎在南国，姮娥能付桂花枝。
万里相逢鬓巳星，孤灯夜雨话鱼城。客程岭外初归马，宦况江东老步兵。
铃阁幸同今日醉，冰衙不减旧时清。凄凉又说明朝别，更上周台望去旌。
大厓居士此弹琴，谁系孤舟僻渚寻。沧海我真忘僻远，云山公肯到高深。
鼠肝虫臂都归幻，雪月风花未了吟。满眼欲知留客意，庐冈孤月正天心。
湖色宵从别署开，翩翩公子为春来。冰花溪上流寒月，风笛城头散落梅。
万里烟云怜主客，中天灯火出楼台。关门总为游人待，行乐何妨五夜杯。
北山归卧各风烟，西望长安思惘然。直散闻莺兰省畔，朝回饮马玉河边。
府中尽道逢时少，阙下争看被服妍。为忆同游双凤侣，衔恩记否十年前。
向夕停珂省阁幽，吏人犹自进春裘。蓬莱双阙金茎远，阊阖千门紫气流。
明月在天难命驾，白云垂户好登楼。明朝献赋甘泉者，汉畤秦祠非昔游。
济漯相将日暮时，此间乃有杜陵池。三春花鸟犹堪赏，千古文章只自知。
水入南池读古碑，任城为客此何时。从前秪为作诗苦，留得惊人杜甫诗。
苍颜白发未投閒，祇讶名兼吏隐难。月校舟缗留渡口，春催茶贡住林间。
何年天禄然藜杖，旧日霜台借铁冠。圣代于今偏敬老，几人半俸卧柴关。
东山遥夜雁归声，两地相思旧感生。芳草白云无那别，春风黄鸟若为情。
双溪日下鸥波静，独树原头猎火明。谁道离居成寂寞，好文地主久知名。
无诸故国柳条新，折柳空江怅远人。残雨绿芜分别路，断云归雁送行尘。
孤舟荡漾家林梦，双阙依稀帝里春。遥想仲容终宦达，定应风木更悲辛。
曾向陈家识季方，参差玉树凛冰霜。行台对耸中丞柏，赐履重依右伯堂。
万里素书来燕外，十年丹禁接鹓行。虚劳姓字占朝籍，已卖残躯事药王。
故人相别动经岁，今日一见心颜开。五更诗梦忽生草，四月雨声初入梅。
正须把袂论出处，底用弹铗歌归来。花溪水满鱼可钓，坐对青山衔酒杯。
翩翩有美竟何之，尚忆山中促膝时。帝为楼成须彩笔，人言肺病是蛾眉。
百年雨绝非常痛，一辈风流更见谁。执绋将车吾岂敢，不闻邻笛巳长悲。
经年不坐莲华石，绝壁烟霞费剪裁。望月台高沈竹筱，负暄岩转暗莓苔。
厓边籍草閒闻鸟，洞口攀萝乱落梅。底事远来黄叔度，孤舟江上屡相催。
阳回江上百花明，柳色先看弄晓晴。拂岸柔条堪系舸，傍檐纤叶待巢莺。
烟笼舞影当杯浅，雪拟飞花点席轻。自是柴桑归去早，春风门巷倍关情。
披薜堪拚野兴赊，凌云赋色照京华。衣冠世泽称韦曲，棋墅风流属谢家。
渌水暗通舟似叶，碧阑深倚面如花。清秋莫奏营前笛，吹落山庭片片霞。
陇上俄闻梁父吟，异乡情绪独难禁。寸锥未脱囊中颖，断木谁修爨下琴。
夜雨惊残归国梦，秋风催动捣衣砧。欲凭樽酒忘羁恨，酒后那知恨转深。
今朝已是三月半，到处桃花开烂熳。多少游人眼不开，灵云一见疑情断。
色空明暗本无因，见见由来亦误人。见不及时犹未瞥，那知殃祟是家亲。
棒下承当早自欺，听人饶舌固非宜。纵知佛法无多子，争似当时未问时。
长途雨过息尘埃，马首钟山隐隐来。李绛须登龙虎榜，谪仙重上凤凰台。
芸囊册叶逢晴晒，雪屋灯花冒冷开。志士行藏随所遇，岂无当路为怜才。
北风作雪试寒冬，远近飘飖未觉重。禁苑鹤回迷玉树，长天雁落避遥峰。
偏宜映字临书卷，不畏冲寒候早钟。最是玉堂清致好，煮茶高咏独从容。
落雪如花属莫冬，关河万里白重重。飞花乱点城边树，积素遥遮海上峰。
双阙尘消清辇道，九城月淡度疏钟。平生心事应如许，肯与春光斗冶容。
鸣玉锵锵翠满阑，济川佳致此时看。春风不厌儿孙长，劲节尤宜霜雪寒。
栖凤每留千岁实，掣鳌还付八冥竿。高楼取就西山外，谁玩当年傲吏冠。
斮足奚堪五石支，经明古静亦常师。刲羊见血玉能泣，腐马吟蚕山不移。
但可编年书午仵，谁从问字志碑悲。秦坑焚日同天醉，洗耳清流习郁池。
雨梢风叶夜飕飕，长忆溪堂下榻留。清气逼人眠不得，吟诗直过五更头。
一别知心几许时，每因风月寄相思。定知诗骨秋来瘦，应似霜馀翠竹枝。
一从立雪过严冬，海北天南意万重。鲁国书生多未化，关西夫子更难逢。
是谁惭负昌黎教，无地开陈安定功。自古浮云能蔽日，于今死草又生风。
乡山归去冥鸿远，身世閒来野鹤同。收拾青毡付儿子，提携绿酒醉邻翁。
名全更觉斯文重，道在何妨旧业穷。惟有当时恩义在，天涯此别叹西东。
圣王明照彻遐陬，故择英豪守此州。万里莫辞关路远，专城当慰士民忧。
人能诚意鱼豚信，行到通神铁石柔。何况中朝冠履地，一般春色一般秋。
传宣西指御林中，清馥余温挹帝冲。何幸忧农降清问，一歌云汉泻愚悰。
谫陋深承主眷优，一旬两度赐同游。金亭宝殿从观眺，又降宸间许倡酬。
云间缥缈望鸾旌，太液池边迤逦行。宝月传宣先赐见，光荣应已胜登瀛。
促步追趋度锦芳，殿名清馥御炉香。重承左室温纶下，满袖薰风带宠光。
仙茗分来御椀携，内庖珍馔共甘肥。缥囊彩扇连翩至，仰见皇心欲解衣。
小憩迥廊逼翠华，皇风忽尔散天葩。赓歌未足成羞涩，已赐仙花压帽斜。
献诗重上翠芬亭，拂拂花香袭御屏。更喜绕栏观芍药，始知仙境在皇扃。
金碧辉辉映玉台，百花丛里五云堆。感恩稽首臣何祝，愿捧年年万寿杯。
沈约耽诗太瘦生，青门又作苦瓜行。谁知谷口酸相似，反恨蜂饴不世情。
禁漏迢迢传夜永，椒盘相对烛花明。省郎多病经秋骨，客鬓双蓬万里情。
冻叶庭深馀雪色，哀鸿天涧带春声。乡关腊尽无消息，回首苍茫北斗城。
欲于何处觅仙踪，怅望危栏俯碧穹。石?烟云虚半壁，春深花鸟满幽宫。
乾坤一系西来马，剑佩聊乘万里风。不必殊方问招隐，蜀山元自小舟通。
悠然亭上坐春风，落日清樽幸不空。弱柳渐看低槛碧，夭桃似欲向人红。
地分省寺通僚晚，春入江湖引兴同。总作渊明赋归去，南山亦己笑成翁。
舟纡北渚轻风浪，春入高城几往还。乔木眼中无故宅，行人溪上问南湾。
沙堤竹长萦新水，书屋花开带远山。回首丰城馀剑气，中宵应出斗牛间。
珠林胜境隔人寰，古树高花隐石关。流水声中一犬吠，白云深处数僧閒。
龙潭路黑烟常覆，螭首碑荒字已斑。明日驱车入城去，却从尘里望山间。
长陂鸟鸣初日暄，游子度岭穷攀援。行寻歇马访新庙，望近蟠龙识古村。
春深尚喜林花盛，雨后忽惊溪水浑。野老相邀具鸡黍，解鞍时复过柴门。
可怜春岸飞鸥鸟，又见春山长薜萝。峰势插江溪路小，峡门横石水声多。
平沙觅句看云立，极浦回舟载酒过。见说此溪多钓伴，月明来听扣舷歌。
钤冈高楼足大观，况逢晴日倚栏干。竹林啼鸟关幽事，石磴松风生昼寒。
病身自喜逢秋健，携手聊寻尽日欢。万事浮生空役役，拟从山客借蒲团。
沙清江练绕城回，霜净花枝拂槛开。山阁昼閒宜对酒，病身秋尽始登台。
潇湘木落闻猿啸，彭蠡云长见雁来。郡僻渔樵堪卜隐，时危戎马转兴哀。
种树乘阴辟沼渔，数椽聊此卜幽居。诸峰稍识岚霏外，三径新锄灌莽馀。
穷巷颇回高士辙，藜床时读古人书。欲因萝薜辞簪弁，惭愧承恩在玉除。
结茅楚水枫林下，拥膝长吟任此身。一官系籍逢多病，数口携家食旧贫。
溪圃秋深菊容淡，石田春暖药苗新。时危献纳思无术，怅望中原伤战尘。
三十年过方有子，却论情事集悲欢。总叨先德宜昌后，每为身愁欲废官。
琴书他日期堪付，堂构兹丘幸苟完。庭中翠竹红葵色，乘醉邀宾秉烛看。
东峰雨色绕前溪，野树江船望欲迷。卷幔忽惊山雾入，近村长听水禽啼。
清怜松菊长茅屋，深爱湍流满稻畦。故人门巷隔车辙，多病青尊不可携。
柳径柴门辟向东，竹垣高树引清风。林中送客行常远，屋里看山兴不穷。
唯须药物供身病，且爱闾阎属岁丰。世事浮云那足问，此生?老蠹鱼丛。
流水桃花大海东，明星灿灿竹灯红。礼仪岂为贫家设，诗句多承贵客工。
稚齿昨朝初及长，壮怀今日已成翁。聪明无事频妆减，不听阳春耳便聋。
勾漏人传旧葛洪，夜深吹笛向江东。海楼会散金山寂，淮月清悬石垒空。
骢马昔时瞻御史，倅车今日见明公。别怀万里如潮急，相趁西州舶趠风。
足非病跛苦疮痍，兀立携藤拜跪迟。倒屣掇皮真自见，登堂着袜怒何为。
空轩独卧怀藭曲，幽径微行畏蒺藜。俗客相过尽推去，一杯五积睡还宜。
江东胜地压西浙，句曲山传天下稀。林间风生一虎过，石上月明双鹤归。
我拟华阳裁白帢，君如莱子奉斑衣。日长悬幕娱亲地，小轿疏棂入翠微。
公馆萧条百岁馀，独存双桧向江隅。山川云雨时时会，造物风霜隐隐扶。
后土不埋龙蜕骨，赤霄端有凤将雏。醉翁草木皆堪敬，闻道邦人画作图。
南国炎蒸初罢暑，楚江凄凛又惊秋。轻霜未破千株菊，高浪间登百尺楼。
陶令去官非为酒，海翁无伴不忘鸥。莫愁短日催长夜，且赏清尊映黑头。
一室琴书露竹凉，小窗深掩坐匡床。戏寻脉望看奇晕，忽睹丹良泻冷光。
谁录异方知却马，我矜微物解升堂。白头爱伴书帷客，苦节宜侪弟子行。
绿天卧稳谪神仙，底事乘骢著晓鞭。报国可能忘逆旅，离家空自惜频年。
蓬飘万里看鸿雁，春尽千山听杜鹃。前路漫漫初拟足，故丘回首白云边。
骤雨濛晴竹院幽，何来歌扇漫同游。云林檀板侵金磬，好了蒲团老衲头。
有客寻溪到若耶，雨痕犹带黛云斜。双趺半榻尘心寂，疑向曼陀坐落花。
寒拥蓬窗暮更侵，何来琪树立森森。绿天昨夜长笺碎，幻作天花笼卜林。
何人银甲下新芽，翠袖擎来绿玉华。和将一滴弥陀水，洒向炎天作雨花。
最爱孤根瘦出石，似闻疏叶冷吟风。千纛万夫敌不得，先生应擅此君功。
白纶巾下发如丝，龙马精神海鹤姿。圣代逍遥更何事，山人勾引住多时。
金波穆穆沙堤月，寿酒年年太液池。万里寂寥音信断，因来相贺语相思。
一入陈桥棹即迷，深源何异武陵溪。支离未厌壶丘病，寂寞仍耽颍水栖。
旧剑床头长缑蒯，新书案侧欲嘘藜。微言更及玄筌理，不记参横晚日西。
几岁风尘海甸昏，如公那得独衡门。焚鱼学士迹空秘，衣白山人礼自尊。
桂树攀援聊赋隐，桃花开落竟忘言。英雄出处元无定，不见南阳与渭村。
堂外湖山画不如，堂中人物胜蓬壶。九重褒显丝纶涣，八十康宁伉俪俱。
家庆尚传钱武肃，天公偏厚蔡君谟。贵阳此日瞻云切，并写恩光入寿图。
半欹乌帽引清觞，无柰斑衣绕膝长。百岁好怀当此日，一年佳节尚重阳。
黄花近竹深承露，绿橘辞林浅带霜。既醉有诗还自庆，只应身健咏时康。
何年小谪住尘寰，来鹤香消事等闲。夜月有灵吟白雪，落花无主葬青山。
一春梦短朱门里，千古魂归玉树间。檐铁新词谁卒读，杜鹃啼断血痕斑。
胜地清空绝四邻，东皇先报一枝春。愔愔香气侵衣冷，的的铅华入镜匀。
谁道广平非赋手，直应和靖是花神。山园亦有孤芳咏，恰借君为压卷人。
芸馆初开二月天，诗邮来自柏台贤。人才盛喜鹓成序，岁律忙惊燕寄椽。
学海有航思共济，经畬无本愧家传。锦囊收拾珠玑在，佳话应留满集仙。
古城高处立残阳，醉眼凭陵见八荒。木落放教冬岭瘦，鸟飞横绝暮天长。
钟声远认驮经寺，帜影中开阅武场。胜览未穷吾正健，不愁荆棘罥衣裳。
何处堪寻却老方，等閒只有太和汤。调中即是仙丹母，行血真为圣药王。
八节寒温都可禦，一时忧喜便相忘。莫将安乐窝中老，错比南朝达士狂。
阿母瑶池信不通，茂林松柏老秋风。野池春雨丛篁绿，青鸟犹来认故宫。
中山千日酒初醒，却爱玄都夜景清。起坐天门吹玉笛，月中珠树起秋声。
东度扶桑看日华，却随王母借飙车。夜凉海色平如掌，倒看青天起赤霞。
独绕瑶坛歌洞章，青天如水月华凉。闲将一掬芙蓉露，乞与神龙作雨香。
茂陵帝子好神仙，别起高楼入半天。望断巢笙空外下，海山珠树没秋烟。
病里看花更惜花，谁分秋色到禅家。一年一度催人老，相对无言日又斜。
艮岳秋深百卉腓，沙尘吹满衮龙衣。凄凉五国城边路，得似寒江独棹归。
潼关西去入秦京，今古人多此路行。谁料不缘名利客，黄尘扑面听车声。
帝遣山人远入戎，半年情绪客程中。陇头流水今朝别，人自西行水自东。
閒门寂寂掩芳春，坐看梨花带雨新。鸟自白头浑不觉，可堪啼向白头人。
竹外茅斋橡下亭，半池荷叶半池菱。匡床曲几坐终日，万叠青山一老僧。
欲成仙道古来难，曾向先师学内丹。不省稚川尸解去，人间犹自葬空棺。
黄鞠初开白露零，淮河水落远山青。一声雁度秋云冷，吟到黄昏月满庭。
马卿独念宋中微，图写诗篇墨采辉。戍甫戍申都不及，西风淮岸铁为衣。
春色俄看到枳花，江东行客理归艖。世途水马波难溯，吾道人龙迹已遐。
安世平生多气节，少陵老去忆桑麻。袖中未有留戡疏，羞向灯前看莫邪。
何因授简上平台，朱邸参差夕照开。积雪流从桐柏下，白云飞度大梁来。
校书刘向今方远，典礼孙通尚未回。千载汉家逢盛事，一时人待宛都才。
石道崚嶒郁万盘，三芝五药满天坛。洪河不断荣光起，闲与仙人策杖看。
蔚也其文夺锦辉，中宵欲吼剑光飞。瑞质不随玄雾隐，凯歌声彻五花騑。
记得临戎策马初，骅骝紫色映征裾。慇勤好为求刍牧，遍历风霜体自如。
逐影霜蹄赋隙驹，追风铁骨傲征途。宁将汗血求金紫，但愿功成列画图。
叆叇烟云覆碧蹄，朝来天厩暮辽西。昨宵逐电分明见，八尺玄虬带障泥。
玉立亭亭孰与偕，空群逸足藐天涯。当场一任玄黄战，騋牝三千独尔佳。
一夕金飙遍九垓，边庭将士诧龙媒。孤臣久励凌霜操，唯带秋容马上来。
十年仗策气如云，匹马临戎拟册勋。不遇岂因臧氏子，数奇原是李将军。
橘中老人剖而出，壶内仙翁跳而入。壶橘原藏世界中，老仙毕竟何所终。
蛟螭灭没忘大海，鹤鹄鶱翔狎泰岱。芥子须弥我自观，四大藏于天地宽。
不周之山头可触，沧浪之水足可濯。撼摇天柱蹑洪流，丈夫气骨原千秋。
我今俯仰何所事，顾影掀须只如此。白日升沉无已时，安得长绳一系之。
空堂雷雨送微寒，爱汝萧萧竹万竿。安得云霄乘羽翼，一过台榭重游观。
园英带湿皆凝碧，墙杮须秋始放丹。我已炎蒸愁作客，君应迤逦卜新欢。
仙家楼观俯层岑，春色逶迤万木阴。槛外歌声初迤逦，寰中人事几销沉。
谁将玉醴传金椀，自欲浮生憩此林。本是无心名利客，悔教华发到如今。
危楼迥对一峰孤，哀壑平连万顷芜。摩诘画图空掩映，伯阳道德岂虚无。
方西涧谷汉驰道，直北河山周故都。风土不殊人事异，谁将绵瓞问司徒。
今日浒西开牡丹，携儿漉酒坐相看。秾花自识春风好，接叶休为夜雨残。
深院紫泥巢翡翠，层楼朱槛宿鹓鸾。衰容任遣韶华逼，幽抱常教酩酊宽。
年年高宴赏花天，明日花开赏更偏。昆弟总能吟五字，儿童不必报三鳣。
承颜幸有步兵菽，行乐何须卢女弦。已促行厨烹玉鲤，好随佳节醉琼筵。
佳辰每作看花燕，老去风流亦可怜。草阁于吾非漫兴，花溪同汝试鸣弦。
红英且莫交春暮，绿醑还期醉月边。千古豪华谁更在，请将青镜问流年。
卜筑于兹三十春，年来忙似宦游人。羞将白发随儿戏，且向青山著此身。
海内宾朋消息断，林间风月酒杯新。长岒何必如张翰，短酌从他笑李绅。
君从二曲城西去，我向双厓月下归。夕日烟云迷远寺，晴天花柳暗春扉。
娇莺过巘娟娟语，乳燕冲波故故飞。对景相思期痛饮，凭君莫自惜罗衣。
金盏银盘丽短墙，秋来依旧菊花香。有时闭户避桃李，孤负一春无酒尝。
从新梳洗插宫花，欲伴君王作紫霞。银烛夜深人不语，几回飞梦到官家。
菊花原不待秋开，自对东篱自举杯。莫把轻枝斗风雨，重阳问我赋归来。
可是初逢萼绿华，琼楼烟月几仙家。坐中听彻凉州曲，笑指窗前夜合花。
枝头馀叶堕声干，天外凄凄雁字寒。感别却怜双鬓影，竹窗风雨一灯看。
送别江头意尚惭，僧房留宿话喃喃。鬓毛零落风前鹭，心绪悠扬簇上蚕。
司马奇文空唶唶，元龙豪气尚厌厌。一梳晓月催行李，水自北流人自南。
鸂?沙边夜泊舟，故人尊酒话绸缪。十年北海鹏风小，七日南山豹雾稠。
甘旨关心游子恨，文章传世丈夫羞。袖中何物峥嵘甚，却是任公旧钓钩。
举天地间一正气，谁能收之腔子里。饶他身外无馀物，可受用的满天地。
昨夜得一读书诀，因风寄与吾人说。此身跨在云霄上，俯照人间了毫末。
丈夫出处亦何意，遇流则行坎则止。都门才喜接春风，而今又是一别矣。
平居喜诵古人句，男子要为天下奇。却愧年来三十四，正是濂溪作县时。
辞禄归来十数年，回看朝市隔天渊。丘园独坐心如铁，杯酒半酣人似仙。
蚤岁声名瞻北斗，老年词翰涌原泉。承恩长抱乌号痛，一诵宸章一惘然。
公署同君作比邻，爱君寥廓似秋旻。马缘共牧浑忘主，仆为频来也觉亲。
清吹催人离凤阙，断云牵恨渡龙津。石头春暖圜扉静，独倚晴峦咏白蘋。
进耽朝市疑徇物，退爱皋原为洁身。遇主禹躬三过急，得师颜乐一瓢贫。
世情似弈翻新局，牍案如麻积幻尘。白首抱官成底事，故园桑梓正萧森。
案牍顿劳真俗务，精魂耗尽竟何功。八千里外炎蒸地，五百年前烈士风。
失志文皇遗董贾，得时虞帝擢夔龙。伊谁卒负苍生望，咄咄还书几字空。
颜乐轲忧久隐沦，关闽续后又荆榛。眼中人物有臧否，世上声名半假真。
末学每因诗作累，苦心思与德为邻。梦醒刊落繁枝叶，一室愔愔玉自温。
砥柱当年屹倒澜，一官遥谪瘴江干。臣身未死心终赤，佛法如灵骨不寒。
逢乱常多逢治少，得民容易得君难。津头落日天涯暮，敬为先生一驻骖。
清曹元自少拘牵，静掩重扉检故编。夜永短檠销烛泪，日高新火动榆烟。
春连四际江山好，人共一轩花鸟便。芹曝何曾裨尺寸，只将丰稔祝尧天。
刚肠不受百柔牵，今古兴亡手自编。洗髓元无丹灶术，照书旧有杖藜烟。
醉依南斗皇风阔，坦向东溟腹笥便。万事只堪供一噱，不须搔首问苍天。
柳外离旌渐觉遥，旅魂寥落为君销。贤科甲乙联双翮，世路升天共一条。
纶綍新从天上召，佩环重合殿东朝。祠曹好是如邮舍，藉此阶梯荐紫霄。
漠漠春云晓树苍，江东门外着归航。三年灯火金陵旧，二月风涛玉峡长。
乡国高垣遮牡蛎，野田新课入禾粱。到家随处堪行乐，身外浮名且未忙。
天开文运际昌期，凤鸟来鸣睹羽仪。知是太平灵物见，谩将歌咏继周诗。
丹青谁写孔家禽，毛羽鲜明万缕金。忆昔画屏人射巧，至今叹赏有遗音。
西郭南岩岁几登，月台风榭此时兴。中丞镇蜀推严武，小队看花过少陵。
父老喜瞻熊是轼，迂疏故道寿为朋。留题剩有如椽笔，取醉何妨酒似渑。
风雨萧萧掩荜门，梦中彷佛接清论。觉来云树牵吟思，潮落寒江野色昏。
十年曾向惠阳游，今日重来景自幽。白鹤亭空人去远，青山依旧对江流。
竹屋萧条倚水滨，黄昏何处问通津。海翁本是忘机者，何事沙鸥不近人。
鹿景铺前孤树斜，虬龙偃蹇阅年华。枝柯不为风霜改，留得清阴覆几家。
萧条院落一灯悬，只为蛮乡扫瘴烟。云散碧天清似水，何妨客里度残年。
草亭斜倚白云边，石上清风一醉眠。两耳怒涛惊梦破，松花吹满碧栏前。
忆曾挥麈对双峰，尊酒还于此地逢。涨海孤悬千里戍，霜天晴落五陵钟。
浮生转觉空门是，世事多因白发慵。芳草岂堪重恋赏，故人为别暂从容。
矞云摇根走深谷，岩父冲冲凿瑶玉。移得良田白兔耕，笔花万丈栖鸲鹆。
娲天擦手湿云浓，秦皇鞭痕疑向东。硁然不数未央瓦，神仙都下狞龙宫。
探来片片皆奇宝，虫头蚀断红霞老。寒气呵蒸平涌泉，火痣如烘温不燥。
羚羊峡口琢磨家，自言蕉叶胜梅花。千缗莫惜买归去，晴窗泼墨浮烟斜。
翠压朱阑十二干，满堤杨柳一般看。如何苏小门边树，偏有游人系玉鞍。
树树青青叶叶开，低腰宜浪舞宜台。莫多移到江都种，系得君王不肯回。
垂柳垂杨乱著丝，行人都拟为相思。不知原是双双树，生长桥头惯别离。
参差杨柳又如齐，二月雏莺上下栖。怪得多情青眼便，春风常笑雨常啼。
轻烟酣醉动长眉，不辨杨枝定柳枝。恰似大堤游冶伴，相逢羞道姓名时。
连绵千树俨游龙，不是眠烟便舞风。底笑落残飞絮后，满江秋叶罥芙蓉。
远从王事趋秦塞，回首燕云恋起居。漠漠三关屯铁骑，迢迢千里转金车。
寒生雪窖侵貂袂，梦入冰天断雁书。遥忆姑苏王太史，锁闱清咏近何如。
访胜重来问旧途，相?醉眼欲模糊。云归林壑全飞动，雨过烟村半有无。
席地壶觞花作幕，跨山台榭石为衢。主人爱我饶幽况，指点溪前许结庐。
满城箫鼓沸春烟，欹枕挑灯自冁然。儿女试衣争问夜，妻孥庀食竞更年。
两园花竹存诗料，六载渔樵足酒钱。不是野人知节候，偶随流俗乐林泉。
西风一雁下河洲，客思悠悠独倚楼。穷塞不堪逢九日，美人何事隔三秋。
看萸把酒情无限，对菊搜吟意未休。欲向中原舒望眼，南云北树总关愁。
烟凄古戍晚枫丹，水咽平沙塞草寒。边马正肥生事易，汉师已老撤防难。
雄藩自古推三晋，壮略何人继一韩。闻道圣明宵旰切，封关或可恃泥丸。
东西戎马日纵横，谁挽天河洗甲兵。上党将军今大树，雁门关塞古长城。
亲提虎旅新驰捷，曾勒燕然久著名。制府政虚帷幄待，伫看倚剑落欃枪。
种得河阳花满城，徵车今喜上春明。西山积雪留琴韵，北阙疏星候履声。
治行两朝重纪异，文章四海旧知名。中兴辅佐需公等，霄汉应将只手擎。
雁南一望思纷纷，遮道遥传送使君。仙舄晓萦龙塞柳，御书宵捧凤墀云。
时艰击目谁堪济，民隐关心帝欲闻。应为并州濡谏草，频河寇警近方殷。
肝胆真堪比素琴，俗交那得此情深。五年秋署人如玉，二月春城柳似金。
文字总关经世业，诗篇不改岁寒心。草玄尚有扬雄在，漫向风尘觅赏音。
炎日偏宜尔辈生，翩翩缉缉欲何营。呼朋引类群难涣，逐气寻膻性不更。
稍历冰霜知匿影，才逢薰灼便凝情。点污最是关公愤，变白那论璧与珩。
利吻轻身何处来，那堪聚处若闻雷。止憎善遁追难获，漫恃多援逐不开。
有隙因缘能入幕，无端团结欲成堆。市朝自合逢辛螫，恨杀窥人遍草莱。
松姿鹤发先朝老，卜筑湖边寄隐沦。满径藤萝花覆屋，一溪烟水柳迷津。
飘飘独往如遗世，落落逢人尽率真。曾记少年游侠日，朱缨骏马踏香尘。
别去相看叹二毛，久甘弃置老东皋。入林喜见人如旧，对酒犹怜气尚豪。
摇落一身真草士，凄凉满目尽蓬蒿。风尘无地堪回首，鸿鹄浮云各自高。
布衣竹杖旧遗民，簪笏先朝侍从臣。八十犹然思故主，五更频梦入枫宸。
沧桑世上真观幻，花萼楼前自在春。莫厌钓璜长寂寞，伫看丹陛遣蒲轮。
别君珠海思茫茫，南武城边日色黄。草檄蛮王除左纛，还家幕府治金装。
碧空绝影行天马，霄漠翱翔看凤凰。世事尽凭公等在，疏慵成我布衣狂。
花院风清鹤自翔，宝安今已作河阳。万家烟雨春郊足，半榻琴书白昼长。
在处桑麻盈畎亩，满溪桃李映垂杨。有时骑马城西去，为访刍荛到草堂。
朱缨绣帽泮宫回，新举翩翩汉茂才。走马正逢长至节，看花喜见早梅开。
文章自有家声在，孝弟多从庭训来。昼永梦馀春草句，夜深犹倚读书台。
驻棹钟山带雨登，长江空自水澄澄。谁云天堑分南北，漫使秦淮数废兴。
禁苑草深朝牧马，平台雪霁午呼鹰。松楸寂寞馀炊烧，棘刺藤花掩孝陵。
一别经年念不休，竟无清梦到罗浮。何期寂静黄昏后，相对分明白露秋。
落月照来颜色好，晓风吹去暮云愁。约归似订看红叶，望断芙蓉忆放舟。
无食扶筇卖药来，埋头触面尽尘埃。欲将何法从师问，祇好提瓶沽酒回。
山鸟岂能知醉醒，浮云随处任徘徊。全身爱我难施棒，未喝当前语似雷。
两朝华省见风棱，万死孤臣气转增。枕草半沾忧国泪，饭蔬分供坐禅僧。
人才论后多中驷，佛意明时失小乘。不信宦情夷甫薄，期君寒色对篝灯。
徐过山色上晴岚，几驿官河路许谙。骏马台高空冀北，大鸿家近爱江南。
清惟典客韭仍白，要得藏名䉀转甘。莫漫公衙便好睡，履声卿月梦朝参。
千古残碑见渚沙，阖闾山碧带枯槎。锦城烟雨迷王国，江市笙歌半酒家。
墓冷要离宁有剑，馆空西子尚余花。壮怀回首吴歈发，胥水天寒散暮鸦。
龙关波浪接天浮，忆昨江帆过石头。上国云霞高庙晚，乱山松柏孝陵秋。
几朝大政从新主，百战奇功失故侯。试向镐京探往事，乾坤何得动闲愁。
礼乐重开气象新，可堪词客转思莼。先王信有神明策，此日能无老大臣。
水溢河渠劳饷馈，兵荒陇亩泣烟尘。安危早慰苍生望，万顷芦花卧钓纶。
武夷之君家青山，采芝长啸烟霞间。当时共赴幔亭宴，琪花惹袖秋斑斑。
三月东风又送汝，青青杨柳西湖雨。人生此别不易逢，千里寻仙作孤旅。
一尊洒碧钱塘江，片帆扫白严陵渚。三十六峰如见君，应问王生醉何许。
洞天石扇多异书，字法定与人间殊。明年迟余九曲水，谈玄酌酒焚枯鱼。
挂席南风锦树重，频年溪上濯芙蓉。寻仙玉洞云长满，谒帝金茎露正浓。
午夜素琴偕一鹤，商秋神剑合双龙。台垣咫尺黄扉启，灿烂棠花拂过从。
闻说君家住渝阳，至今绕屋树千章。花前腊酒开春宴，竹里书灯照夜堂。
自信流传多庆泽，况闻继述付贤良。深期努力追先烈，弈世绵绵望耿光。
黄门才子久知归，古寺寻僧愿不违。世事已将云影灭，道心先向瀑泉飞。
舟铺卧簟滩声满，叶尽寒山野烧微。从此石房休自掩，夜禅深雪到人稀。
数椽茅屋面江洲，江水滔滔背郭流。病骨几年随野鹤，閒情终日在孤舟。
一溪清响残荷雨，万树新黄落叶秋。遥忆故人何处所，片云高挂碧山头。
乱馀山路少人行，古寺閒花满径生。铁铸真僧重过火，土颓金像不知名。
石幢有咒云常护，香阁无基草自平。头白樵夫频向说，十年岩壑罢春耕。
先生归去更何之，牢落残年是别时。投老有心求至道，旁人何事怅临岐。
仙洲漫采长生药，石洞应留旧日诗。归去灵山深处隐，閒云来往定何期。
旅馆萧条岁事阑，独凭杯酒强为欢。家林闲舍三年别，客路梅花几度看。
春意又从今夕暖，宦情还似旧时寒。催人光景如流水，莫遣秋霜点鬓端。
浩浩长江晚正晴，仙舟如画一毫轻。空中云接高低树，镜里天浮上下星。
锦缆牵风归鸟断，兰桡摇月睡龙醒。三更候吏津头立，笳鼓声中道姓名。
官船清晓渡淮安，满目风情入画看。衰柳冻含江雪暝，早梅香逐水云寒。
酒沽绿市朋簪合，人忆青楼客况难。王事驱驰当自勉，不须回首更盘桓。
道岸人书道岸字，道岸赠君道岸高。西方诸国波罗蜜，弱水津头试一毛。
笑拥貔貅百万师，陈前重睹受降时。风云壮护明王诏，日月光悬大将旗。
庙算等閒空羯塞，天威只尺对龙墀。赤松游首功成后，岂负匡山旧社期。
江南雨过群峰青，沙边兰桨时一停。青莲居士不可见，千秋空有峨嵋亭。
峨嵋山月还依旧，昔年曾照樽中酒。为问骑鲸飞上天，不知更落人间否。
暮云忽共再相期，客舍凄凉就卧迟。润入琴书犹未觉，寒生枕簟已先知。
庙堂不见茆茨漏，钟鼎宁怀畎亩饥。广厦万间思大庇，少陵忠爱寔吾师。
蜗角蝇头底事劳，高牙大纛愧英豪。敝裘惯被青山笑，破帽频将白发搔。
忽见梅花惊岁暮，强斟竹叶借颜醄。不才弃置应吾分，出处方将戒尔曹。
颇觉衰容倍昔年，敢将飘泊怨皇天。求齐应悔徒工瑟，作赋曾闻不值钱。
幽谷兰荃长寂寞，春风桃李易芳妍。羁怀正尔无聊赖，何处声声叫杜鹃。
九万扶摇志已讹，情如笼鸟自慵歌。春风又见新桃李，乡梦长悬旧薜萝。
不事冶游非兴减，尚耽微禄奈贫何。晨兴盥栉临青镜，惟见萧萧白发多。
青云楼上日徘徊，风景平临四面开。宿雾每将城锁断，夕阳长送鸟飞回。
万家烟火湖山里，千里帆樯浦溆隈。几度辄兴乡国思，援毫欲赋愧非才。
不忍临阶把酒钟，萧条篱落淡烟中。秋光转眼浑如梦，色相从前本是空。
直以盛衰观物理，莫将成败恨天工。明年儗办今年醉，只恐人如踏雪鸿。
元宵才过又花朝，美好光阴孟浪消。屈指兼旬疏酒盏，苦心临水送诗瓢。
简编相与权支遣，风雨生增更寂寥。小大乾坤咸自适，鹍鹏何必哂鹪鹩。
河水迢迢去路赊，春风不住捉飞花。行人共说前朝事，指点当时戚畹家。
成山斜转黑洋通，南北神京一望中。天锡任侯为保障，长城隐隐接辽东。
东仓白昼静城闉，烟火连天豺虎嗔。忽驾回潮趋海道，传呼尽避瘦官人。
血战鲸波日奏肤，东南处处望来苏。画工不解忧勤意，却作南溟全胜图。
红衣撩乱水泉香，醉眼惊看非此乡。满目烟霞生物色，无情鱼鸟任猖狂。
翠盘琛丽流明月，宝盖攒罗迥昊苍。更见一枝然水底，天教神女浴沧浪。
圣朝威德务怀柔，万里滇南比内州。邛竹多年通市易，宝灯今日盛传流。
僰人技巧新曾见，织女功庸久未酬。却忆当年李学士，玉堂诗酒坐淹留。
灯火长安照夜红，丰年乐事万方同。四夷离韎归鞮鞻，南海珠玑属妇功。
绮縠清英呈妙像，空方纤丽见精工。泰陵内直诸元老，都在春风湛露中。
一寒一暑相推移，四序平分秋最悲。山川萧条草木萎，金风淅沥吹罗帷。
夜何长兮昼何促，欲眠不眠叹幽独。楼上寒更声断续，飞蛾翩翩绕残烛。
黄阁彤扉尽宋臣，归来松菊伴闲身。举头谁识悠然意，只有南山是故人。
葛巾漉酒艳流霞，长向东篱醉菊花。不分宋公移晋祚，只将甲子纪年华。
垂杨垂柳管芳年，飞絮飞花媚远天。金距斗鸡寒食后，玉蛾翻雪暖风前。
别离江上还河上，抛掷桥边与路边。游子魂锁青塞月，美人肠断翠楼烟。
长歌祖席对斜晖，座上人人爱陆机。春色渐生江树变，河冰初泮客帆归。
青云有路看先达，白社何人恨独违。今日与君须尽醉，明朝相忆谩沾衣。
知君林卧复如何，门对寒塘水自波。宋玉也知愁不免，长卿自觉病偏多。
高林叶下惊秋早，故宅梁空恐鵩过。明日相期问丹诀，休令岁月久蹉跎。
家住南湖湖水曲，依稀好似浣溪头。黄芦叶暝常知雨，苦竹丛深畏及秋。
日下渔樵烟际返，夜深河汉镜中浮。莫嫌僻处多萧瑟，野性时时好狎鸥。
怜君失路叹多歧，归去龙山掩旧扉。凿石旋开行药圃，采荷新制钓鱼衣。
衡门草发知春换，野径莺啼见客稀。林下想应多寂寞，秋风萧飒入庭闱。
陆沈谁道圣明朝，老向穷途怨未消。荒冢已无行客吊，诗魂徒有故人招。
临风倚剑肠堪断，月落空梁梦渐遥。从此不须频北望，岭猿江树日潇潇。
白云深处野人家，倚杖閒吟日未斜。江上数峰看欲尽，晚钟残月入芦花。
别来三载一相逢，百越云山意万重。回雁峰高霜月冷，梦魂犹忆帝城钟。
衰病龙钟两鬓华，荷衣弱体不胜加。空山遥夜人声绝，一点残灯落尽花。
塞上番儿控骕骦，岂知天厩有乘黄。春风驰道花如锦，玉勒骄嘶出建章。
谷口幽居迥不忘，青山修竹旧书堂。别来十载林间月，风落松花入梦香。
年来知己各离群，况是春深又别君。柳色青青芳草绿，停杯凄绝一江云。
绿萝潭岛碧纷纷，门掩青山独卧云。残月空江清梦远，令人长忆沈休文。
昨夜德星天上掩，山中闻说太丘亡。可怜幽室重泉闭，无复沧洲嘉兴长。
蕙帐云昏猿鹤怨，萝衣秋冷涧泉伤。元龙雅望知何在，康乐襟期迥不忘。
青草更闻诗思逸，碧山犹想屐痕香。未承鸠杖尊桓季，忽听商山没绮黄。
日永苔枝悬宝剑，夜深寒笛起山阳。每怀载酒寻花径，空忆携琴过草堂。
早岁承书问草莱，忍将怀抱向人开。秋霜荆棘关头墓，寒雨钩辀海上台。
须鬓已从青镜改，梦魂曾逐片帆回。天涯一掬思亲泪，待洒泷阡万树梅。
翰墨同时侍禁闱，恩荣宁谓及寒微。舍人旧掌丝纶诰，御史新裁锦绣衣。
天上鹓鸾还接武，江边鸥鹭已忘机。他时行部如相觅，秋水芦花是钓矶。
玉帛戋戋贲野蒿，天恩浩荡比雄涛。休誇樗散耽泉石，且竭葵忠答旆旄。
骚席共留青玉案，山人先制绿荷袍。凤台别后空回首，五色云中日月高。
紫殿金光坠九霄，鱼龙峡里骇波涛。夜闻风雨空山动，晓见云霞别殿高。
灵鹊翱翔栖未定，野猿魍魉去还号。昨游绿鬓今如雪，莫怪栽松鹤已巢。
韶江西望是龙山，猿鹤曾闻响佩环。草色映檐苍翠合，茶烟绕树白云闲。
陶潜笑傲羲皇上，谢朓文章伯仲间。松下石泉清似玉，何由一掬洗尘颜。
平生最爱方壶画，又见新城湛碧图。别业须如徐孺宅，好山浑似贺家湖。
白鱼入馔宁论价，绿酒盈筒不用沽。何日闲寻杨处士，钓竿随意拂珊瑚。
石田茅屋旧家风，遥忆琼州在梦中。藤钵晓茶吹摋末，瓦罂春酒呷筠筒。
房蜂醉蜜榔花白，鸲鹆将雏荔子红。情景年来无限好，可能留待一衰翁。
十年游宦未还乡，每遇亲知倍感伤。五夜漏催更苦短，两家情好话偏长。
凭君历历询州里，慰我悬悬念渭阳。明发分襟还有待，九霄云路看飞扬。
孤寒八百望崖州，恩怨分明未是仇。但使君心合君子，不须憎李自憎牛。
千年乔木护佳城，慷慨邀宾载酒行。一十八年重觅我，化为乌有一先生。
仕宦还须论知己，结交还须论君子。男儿失意悔人指，老女不嫁难为理。
城楼月色见觚棱，城下官河夜欲冰。返照疏林皆野烧，残星别浦是船灯。
腐儒食禄曾无补，倦客思家已不胜。春雨五湖烟水阔，荷蓑归去下鱼罾。
西来风浪涌金山，人在鸿蒙沆漭间。大地小孤天柱石，长江第一海门关。
鲛人夜泣珠成泪，龙女晴梳翠作鬟。欲问灵巫报神语，我行何日定东还。
夜雨朝晴喜欲狂，西屯骑马过东冈。不妨逐兔争牵狗，切莫驱狼使牧羊。
野日孤营无细柳，天风十月有枯桑。归来又饮将军酒，一醉都令世虑忘。
老臣殊荷圣恩宽，诏许还家授散官。赐杖未携鸠玉小，诰绫新织朵云团。
西窗夜雨销红蜡，东阁晴山拥画栏。子去我留宁不愧，鉴湖他日请黄冠。
连肰驿路马曾谙，落日行人思不堪。地极九州铜柱北，山蟠六诏铁桥南。
汤池水底皆阴火，盐井烟中半夕岚。回首蓬莱天万里，忍教尘鬓白毵毵。
南连吴会北维扬，俯瞰江流万里长。甘露旧从天上落，庆云时傍日边翔。
莺啼淑景园花媚，龙蛰清秋海气凉。前代英雄筹策处，至今人事几兴亡。
焦公炼丹丹已成，飞剑直斩石公精。名山便作佛世界，庙食犹显神英灵。
浮玉峰前苍隼集，吸江亭下碧涛平。花开花谢谁为主，潮去潮来似有情。
一声清唳九天闻，羽族丛中少似君。赤壁夜来惊醉客，缑山朝下伴閒云。
高飞懒逐乘轩侣，遐引慵随啄腐群。只影蹁跹天宇阔，俯观人世正纷纷。
卓荦高情世共闻，还丹独就有仙君。归来辽海栖华表，飞过箫台拂綵云。
远俗只宜寻凤友，可人应自出鸡群。有时刷羽高松顶，不把空拳解世纷。
洞天山水最清奇，架壑连岩结构危。石径云深荒蔓草，野林霜晓熟棠梨。
入山却下听猿泪，看瀑长吟谢客诗。夜宿群峰最高处，俯看星宿列珠玑。
鸡鸣山势壮边州，钟梵荒台在上头。独石下藏千佛洞，群峰中见两河流。
路有碑阴题汉字，桥无阁道度梁辀。登临不用增惆怅，古往今来总一沤。
一自西郊叹黍离，下堂交质事尤非。射钩既释当时忿，定霸应为万世师。
海宇未驯周典则，江黄又见楚旌旗。可怜匡世经纶手，宁是偷安脉祸机。
不随桃李弄精神，独抱孤高意更真。玉骨冰肌姑射子，锦心绣口谪仙人。
平安岁月宜交友，恬澹风光度劫尘。昨夜南枝初爆蕊，雪中争道见阳春。
子建当年赋洛神，一时邂逅未为真。若知江上芳心客，岂慕岩阿艳质人。
月冷香魂常入幕，天寒罗袜不生尘。建安风骨多豪俊，可惜无诗咏此春。
试问江干老树神，寒花何事独纯真。诗仙去后无宾侣，禅友归来有主人。
道向雪霜修白业，曾于劫火脱红尘。月中世界如银色，谁解清香带得春。
炉中药物箧中书，未足功夫岁暗徂。日月人间浑少暇，风云天上复相须。
身犹抱病惭康济，年已知非强进趋。三载白楼尝一过，不堪临别却踟蹰。
儿子书来劝我归，不堪衰病尚依违。幸逢明主真难报，得谢清时会有几。
六月又颁南国笋，三春空老北山薇。欲知退食委蛇地，禁柳垂城转夕晖。
入春二日逢人日，占岁宜晴苦不晴。冻雨作花还六出，终风吹冷竟三更。
羊羔荐酒浑多事，蟹眼烹茶渐有声。访戴未能馀兴在，朗吟空对夕窗明。
赤日行空暑气浮，炎风簸土几时休。云霓久渴斯民望，廊庙当分圣主忧。
旱魃剿除消沴气，神龙鼓舞起灵湫。挽将天上银河水，散作甘霖润九州。
湿云拖雨过前山，远树冥冥烟雾间。碎石乱流人不渡，晚来惟有一僧还。
沾衣数点雨馀雨，极目万重山外山。立马平原看秋色，独怜寒菊映衰颜。
青骡东去久无踪，谁道人间有赤松。孤阁云帆京口寺，万家烟树海陵钟。
白榆历历今何远，玉舄翩翩不易从。欲问真如慰岑寂，禅房明月在千峰。
一入寺门心便幽，禅居寂静即林丘。寄身京国那堪再，回首江山孰与俦。
晚饭且甘僧供淡，清宵聊缓客乡愁。泰陵独慰来瞻谒，荐录初登甲子秋。
万里中秋月正晴，四山云霭忽然生。须臾浊雾随风散，依旧青天此月明。
肯信良知原不昧，从他外物岂能撄。老夫今夜狂歌发，化作钧天满太清。
随处山泉着草庐，底须松竹偃柴扉。天涯游子何曾出，画里孤帆未是归。
小酉诸峰开夕照，虎溪春寺入烟霏。他年还向辰阳望，却忆题诗在翠微。
五月沧浪濯足归，正堪荷叶制初衣。甲非乙是君休问，酉水辰山志未违。
沙鸟不须疑雀舫，江云先为扫鱼矶。武陵溪壑犹深僻，莫更移家入翠微。
几年书剑客京廛，扫尽溪山水共烟。今日南湖应改色，翠篷添只醉渔船。
掉头不顾拂尘衣，骇鹿惊猿去似飞。我在京华仍旧好，每看残墨思依依。
彼美人兮貌清扬，开轩适近茹溪傍。依稀辋川之风景，恍惚浣花之草堂。
雨过娟娟修竹净，风来馥馥崇兰香。时看霏翠落虚牖，或见水气生寒光。
终朝相对尘虑息，如游九畹浮三湘。神閒气和乐自然，飞梦不到名利场。
谢家兰玉信堪拟，蒋氏三径还可方。累世相承在诗礼，应是前人庆泽长。
南国衣冠子胜流，相逢便与啖元脩。初怪眼中无皂白，岂知皮里有春秋。
交游独我联貂尾，廊庙何人重笔头。一寸丹心危欲折，梦魂夜夜绕龙楼。
戏马台前酒一卮，翩翩结束帝城宜。纵横立取连城璧，蹀?飞搴上将旗。
三日定非吴下吕，九重偏识越公儿。他时过里银黄并，莫忘推篷夜雨时。
荔枝花发雨萧萧，睡起春江又早潮。长忆午门红日上，圣恩宽许紫宸朝。
花满皇州春尚寒，天香缥缈五云端。遥应夜夜觚棱月，照见臣心一寸丹。
城头乌啼风瑟瑟，露滴银床秋月白。锦屏金屋醉西施，歌长漏短铜壶窄。
回首繁华散似云，姑苏台上鹿成群。今人却忆乌啼月，此月还应照后人。
高台同上蹑天风，望入苍茫眼界空。象纬分明星阙近，河山环绕帝都雄。
日斜江口潮初白，露冷林梢叶渐红。王事有期乡梦杳，一尊相属思无穷。
建业斜峰入望遥，行边剑气倚青霄。凤凰台上青青草，几度题诗吊六朝。
侠气纵横结五陵，扁舟到处兴堪乘。江东不少豪华客，惟有莼鲈忆季鹰。
谷口归耕旧隐沦，栖迟不复叹前薪。文章欲广江潭赋，冠盖宁奔宛洛尘。
已悟浮华归覆鹿，曾题封事上批鳞。柴门莫道无车马，五柳依然不厌贫。
谁家招隐小山东，岂为淮南桂树丛。合浦珠还偏按剑，苍梧鸟尽却藏弓。
高阳官罢名逾起，哀郢歌残思不穷。藻鉴纵教遗五咏，七贤早已重山公。
壮游知不惮驱驰，东望三衢信所之。流水高山琴里趣，阳春白雪马前诗。
岂无远道莺花好，为有高堂鹤发垂。慈竹满庭春酒熟，归期须及燕来时。
文场早岁众相推，却讶明珠屡见遗。白首书多还授子，青山家在不馀赀。
生徒帐下先闻礼，闾里门前每决疑。当日汉庭儒术重，伏生九十作经师。
十幅鸾笺丽彩云，双飞龙剑惜离群。哀伤奉倩倾城语，恸绝安仁祭墓文。
夜雨乍堪琴瑟断，春风长忆佩环闻。天台咫尺谁携手，落尽桃花越水濆。
含香犹是旧蓬莱，跃马长干定几回。搦管客留鳷鹊殿，吹箫人去凤凰台。
黄陵异日传仙梦，赤壁今时擅将材。见说秦淮春满座，新词何限箧中裁。
会稽俞生富天趣，笔法传得高房山。白云滉瀁生空谷，危峰飞出青冥间。
灌木青葱俯溪曲，溪面沉沉湛寒玉。超然肥遁者谁子，深结茅斋擅幽独。
人间嘉景何处无，何必远求衡与庐。白头尘累苦羁绊，我念林栖增郁纡。
吁嗟俞生此遗迹，俞范昔年交莫逆。知是看图重故人，不但溪光与山色。
禅榻清谈屡有期，茶烟想见鬓丝垂。春风水榭停兰桨，夜雨山房写竹枝。
甲煎沈香都入梦，新蒲细柳总堪悲。鸊鹈飞处重相忆，拟和樊川五字诗。
笙管声沈綵凤飞，朝阳出海散晴晖。一时文物推延祐，五夜丹光起太微。
岁月无情诗卷在，山川如故昔人非。秪应湖上梅花月，照见荒台独鹤归。
鸣榔浦口发长歌，子去南乡几日过。眼底云山吾老矣，梦中烟雨夜如何。
斗城兵后居民少，石镜僧归古刹多。重觅留题何处是，功臣堂在碧山阿。
读残书卷雨声稀，耕破春云晓色微。瓦缶自倾苍术酒，金貂不换绿蓑衣。
江花未落秧针短，陇草初深茧栗肥。翻笑义熙陶县令，田园荒后始知归。
高柳鸣蝉日未斜，古亭深处暂停车。征途迟速看人面，客况凄凉感物华。
归兴逢秋心更切，孝思爱日路从赊。行行且止难如许，安得天河八月槎。
太湖旅宿秋宵永，檐溜潺潺彻夜鸣。薄劣早衰惭领郡，泥淹艰阻滞归程。
贾生忧国空流涕，王粲登楼无限情。细数更残心百折，邻鸡犹未报天明。
盛夏良宵浮彩鹢，湖光夜气颇宜人。风穿帘幕凉侵骨，月布琼瑶景逼真。
何处棹歌芦渚外，谁家灯火柳桥滨。今宵应作游仙梦，忘却扁舟是逐臣。
自信愚蒙甘草野，偶因章句厕儒绅。昔居省署叨司计，今佐州军忝牧民。
学不干人违世态，仕非为已任吾真。久知窃禄惭无补，敢谓淹留叹积薪。
秋宵月色明如画，客子兼程夜泛舟。樯影高低横水面，笛声嘹亮彻云头。
仰看星宿随天转，遥望楼台与地浮。坐久不知风露冷，行行喜近帝王州。
御堤杨柳已成阴，别酒胡为不尽斟。军国自劳公整顿，江山谁与客登临。
黎民有望江东路，黄发重驰魏阙心。留取无弦琴一曲，为君时复寄清音。
五年南望几思君，此别悠悠意倍真。但使贤劳能报国，不于岐路更伤神。
子陵祠下天如水，别驾车前政似春。早晚行台书殿最，也应君是最中人。
向来离合几销魂，今日胡为又送君。归马恋群还蹢躅，迁莺求友亦殷勤。
人生报国无南北，我辈钟情自晓昏。从此高楼坐明月，每依南斗望奎文。
斧钺于今又向闽，大都杨柳正争春。名家作宦知谁敌，为别留诗更有神。
此日清风应载路，百年芳誉更超伦。流连莫怪频添烛，何日冰壶重可亲。
话别都门醉绮筵，担头惟有一青毡。行携化育三春雨，去洗全南百里天。
学究羲皇知悔吝，道宗伊洛有渊源。杏坛独坐春风蔼，多少英才仰郑虔。
欲知明主念边民，请看皇华遣大臣。铜鼓山前饶暮雨，画熊车上有阳春。
平生慷慨多忧国，今日驰驱敢爱身。七十四年衰病客，尚能持此为君陈。
又从湖北作分司，千里兵民属指麾。已喜清风随使节，旋祈甘雨及边陲。
交游有道君无忝，供奉无能我自衰。早晚石门容我去，岁寒心事复重期。
斯文舟楫满江湖，愿祝君侯小驻车。十幅蒲帆今去远，千村离恨竟何如。
东南凋瘵咨询后，家国祯祥舞蹈初。他日庙堂经济暇，岂无馀梦到樵渔。
溪头碧树挂晴霞，一带溪流映落花。落花渺渺随流去，荡漾春光未有涯。
沿溪错杂莓苔色，尚有西施浣纱石。溪边儿女踏歌来，坐见莓苔空叹息。
泛泛兰桡得自由，少年春日恣遨游。鸾箫凤笛遥相和，共倒金樽醉不休。
此时风物真堪羡，过眼韶光疾于电。明朝携酒拟重来，莫遣杨花乱如霰。
漫天柳絮雪纷纷，万里家山入梦魂。风景不殊人事异，可怜买酒过江村。
百载春光老眼明，萧然竹院果如僧。不知玉烛烟何在，五夜窗前供杖灯。
江廓山村暮雨肥，鼕鼕社鼓动柴扉。南闾北舍皆欢喜，总话秋成竟日归。
春风不减小兰花，门外风轻燕子斜。怀古每逢寒食节，无穷情恨为谁家。
绿树青山一揭蓬，水晴烟断岸西东。月来竹院无人过，闲扫松花对午风。
钟山倒影入寒陂，南北风烟慨昔时。花草有情皆偶见，千年勘破此机迟。
水色山光鸟自啼，乱红趁紫画中飞。欲拈金剪来裁度，直取前头一幅归。
万倍韶华归眼孔，十分清景可裁花。疏枝冷暖春情好，相知只有老人家。
东风一路欲寻花，冷色残香老海涯。莫道春光无意绪，月明歌笛满池蛙。
花当开处为谁开，笑杀花前羯鼓催。惟有红颜长住得，鬓毛色滟绿如苔。
雨过新苔渐满阶，踌踟不忍触青鞋。槛前春色花初放，林下幽情赏独谐。
欲倒竹篱须葺治，将颓石岸更安排。萧然忘却人间世，本自无名不用埋。
齿发惊馀五十年，羲图犹未绝韦编。知几须彻无名始，观妙应窥太极前。
尼父尚留坛畔杏，元公偏爱沼中莲。蒲团坐到忘言处，瞥见西山一爽然。
驹隙流光岁又更，支颐黯自叹浮生。红尘未醒三更梦，青史休论千载名。
绝塞风烟愁莫展，深山卜筑计难成。谋身报国俱无策，但叩苍苍祝太平。
拜职都门冰雪初，袖中三尺本由儒。凭谁寄与朱明府，莫遣哦松纸尾书。
两世传家诗礼在，周官三百属司徒。苏湖若道分斋小，五教还君在敬敷。
乌纱珠翟映清宁，尔屋堂边两洞庭。樽俎湖山开寿域，长庚天姥听吹笙。
乌石崖西一室清，先生白首坐穷经。莫言稽古全无力，静拥琼毡看蜃生。
乾坤浑浑一洪炉，一处由来具万殊。若比圣功如火候，非君调燮复谁乎。
四海圣人同此天，莫教荒远等閒看。分将化雨南溟去，便是当年杏树坛。
两两青衿及我门，今朝各领一毡寒。临行分付虞廷意，敷教还应在敬宽。
黟县县前江可怜，青山四塞上通天。长官公暇鸣琴坐，不管桃花满近阡。
病足登临老更艰，人扶阑曲费跻攀。凭虚试眺前年景，移席重看旧日山。
风阁崔嵬云外远，雨楼岑寂翠微閒。明朝晴霁还须到，分付禅僧莫闭关。
一上新楼百摺梯，捲帘苍翠玉峰齐。天光照落书边幌，海气潮生槛下溪。
荏苒烟霞通宇宙，逶迤城郭见东西。千年身世青霄际，何必桃源访路迷。
底事春来日日阴，强移栖息就花深。行经薄霰穿香径，望隔寒云带碧岑。
水面仙裾来似梦，城头羌笛杳无音。自今幽兴林亭熟，再过肩舆不用寻。
老来身世澹无营，独坐虚堂万虑清。静看溪云兼树霭，细听泉溜带江声。
喜贪书卷慵仍掷，量怯壶樽浅亦倾。见说仙家閒不去，也消长日对棋枰。
薄海寒云酿雪飞，逶迤城堞玉龙围。蝗知入地深无数，柳见乘丝冻觉肥。
春瓮未开浮蚁动，冰澌初解泛鸥稀。老夫正尔抛书卧，高兴何人款竹扉。
看花去岁竹阑边，今日花开恰似前。抱病秪疑虚几杖，逢人翻欲共周旋。
啼莺落絮供长昼，把酒论文及暮年。来岁春光如复在，行厨应许再开筵。
路断平桥己廿冬，登楼频梦昔遗踪。江云绕栋经时薄，山色回春到处浓。
入户再看新垒燕，隔溪还荫旧栽松。晨昏试扣长生诀，门对高谈得易逢。
历改新年十日赊，春阳今到野人家。琼葩著雨当轩放，丝柳含风舞岸斜。
不语翩翩筵上燕，长开灼灼胜中花。西园试笔聊呼酒，川上晴光动日华。
阖闾词客来娄曲，楚楚梅花照碧浔。白发素心浑不改，疏枝冻蕊自能禁。
孤山此日为幽伴，浣水何时听细吟。花径东风长日扫，莫愁荒草步难寻。
痴云苦雾互依凭，望里乾坤已混凝。默默寒侵烘砚火，濛濛光引读书灯。
远飞鸦背添多重，閒倚龙鳞结数层。来欲断时能自续，斜将颓处巧相承。
庭前才见平如席，门外俄惊积似陵。屡拂难停僧顶滑，乱呵那怕客须蒸。
紫宸动喜朝初放，书省耽吟思正腾。剧赏须临太行野，此游还记昔年曾。
洺水清波受暖风，郡名何改汉时封。草侵战血秦王垒，烟没雕梁窦氏宫。
荒冢昔曾题冉子，居民空自壮毛公。残碑剥尽苔痕在，书法犹能识蔡邕。
马跃长途正晓晴，数峰遥遣翠岚迎。双双蝶翅春相媚，一一虫声暖自鸣。
花傍孤村红锦簇，麦浮新陇绿波平。山凹或有仙翁住，缥缈常闻日暮笙。
日暮春残客味慵，不堪诗思苦愁封。溪头薄雨流相接，道上幽花落更重。
黄犊眠时分野榼，绿杨低处急村舂。归来却恐傍人画，身在铜山泌水中。
村叟供茶不满钟，篝灯人唤野亭东。春寒半落巴山雨，夜静全生汉水风。
为客十年书懒看，思家千里梦长通。一身风化浑无补，归去须收耕稼功。
夜寒强饮至馀钟，天上星回斗柄东。茶味香添藏瓦雪，烛花残怯隔窗风。
兴随山水无时尽，梦入庭闱有路通。除岁旧愁除不得，两年丰芑愧无功。
去年春蔼今秋爽，两度山河入望时。德未感人官可愧，事难如我世翻疑。
愁多屡有思亲梦，兴懒全无寄友诗。闻道云台刚十里，谢安游赏似相期。
长安已恨庭帏远，又去长安大路西。八月石田初秀麦，数家茅屋不闻鸡。
山深易晚云生顶，路僻多秋草至脐。何日挂冠归去好，太行山下一枝栖。
眼前风物异中华，每笑居夷事可嗟。鼙鼓声随番唱急，旌旗影逐塞兵斜。
北看斗柄天应远，西到河源路不赊。却恨平城犹苦战，烽烟未靖我何家。
多病休文减带围，一官迢递岭南归。双鸾赐诰恩犹在，五马行春事已非。
黄菊半篱閒暮雨，紫荆双树自春晖。从今懒过西州路，只恨平生故旧稀。
笔床茶灶寄生涯，来往烟波到处家。帆影拂云过九泽，猿声啼月下三巴。
黄陵庙古多春草，白帝城空有暮鸦。寂莫不须伤往事，且沽樽酒涴梨花。
少年通藉向金闺，帝命观风下浙西。三尺龙阿持绣斧，五花骢马凿霜蹄。
范滂威望人争仰，桓典声华孰与齐。此日轺车巡已遍，仍陪鸳鹭上丹梯。
谢却红尘懒出山，片云孤石伴身閒。散堆花径何须砌，深护柴扉不用关。
曾见白羊朝化去，惯看苍狗暮飞还。此中便是华阳景，谁道华阳隔世间。
万壑千岩冻不开，琼楼玉宇似天台。黄精香冷无寻处，误却刘郎采药来。
秋来风露渐凄凉，色褪宫黄粉褪香。不比未央年少日，一双飞上玉钗梁。
九转神丹已脱胎，麻姑约我到蓬莱。三花树底盘桓久，只待秋风白鹤来。
雾鬣风鬃汗血过，也曾千里渡流沙。丝缰不受黄门控，閒向东风滚落花。
宴罢瑶池夜未央，归来带得紫云浆。刘郎命薄无仙分，只识金盘露水凉。
小桃花谢又花开，閒却当初玉镜台。为问白头花底鸟，刘郎去后几时来。
落阱重逢下石人，七旬衰病命逡巡。藤萝深箐猿猱穴，瘴疠穷山虎豹邻。
枯木几时沾雨露，戴盆何地见星辰。元夫幸遇暌孤日，寂寞寒灰也望春。
春日澹霭西日微，浮云流水争光辉。一双白璧动燕赵，光摇海宇青烟霏。
早闻妙誉今见之，酒酣大叫心思飞。几时携汝寻沧海，明月秋风一钓矶。
银阙含秋星欲烂，天孙脉脉渡河汉。仙鬟玉佩那可闻，佳人夜半开帘看。
阶前月色疑有霜，独坐穿针向画廊。东方日出乌鹊晓，天上人间枉断肠。
洛阳买畚逐世贫，金华藏名四十春。归来浮云变城郭，矫首落花轻拂巾。
堂中会饮遝宾友，低户云光散樽酒。暂乘白鹤谢时人，会向山头一挥手。
海若东游没海滨，白鱼况非白龙鳞。豫且鸣弦偶相值，卧看鬐鬣飞黄尘。
谢君泻与天河水，乘之免作涸辙鲤。他时云雾或晦冥，海底㘅珠报知己。
秋尽野亭鸳水阴，平沙落日青枫林。寒花烂熳不自爱，霜风一堕柴门深。
我来对此沉吟久，况是㠠山别离后。何处浮云晚未还，散愁且醉襄城酒。
佛日香林报夕曛，灵花祇树倍缤纷。千年笔授人如见，七叶衣传偈亦闻。
繫马从参都讲席，行瓢方乞募缘文。由来十八高贤会，莫遣延之咏五君。
杳杳归心逐去鸿，江枫渔火对孤篷。一宵清梦何曾着，月落寒山半夜钟。
高隐商山鬓已皤，清风一曲紫芝歌。当时不堕留侯计，汉使虽来奈尔何。
村前红杏犹未放，山上花开照眼新。不是化工有私意，向阳草木易为春。
干戈载戢世平康，神骏无羁尽脱缰。新水满沟春草绿，风光好似华山阳。
乘兴来寻兴尽还，何须相见始为欢。剡溪月落三更夜，风满寒流雪满山。
艮岳秋高日色晴，缕金盆上饮清泠。待看二月春光动，去其朝阳綵凤鸣。
璧月流空露满庭，道人闲诵蕊珠经。清声琅琅夜方永，白鹤飞绕香烟听。
幽禽头白羽毛奇，并立东风第一枝。宋苑十题曾在首，金盘银烛可无诗。
红牙翠袖按清商，瞥见尘飞玳瑁梁。宛转尽能谐律吕，主人无忝蔡中郎。
矜娇顾影盼双蛾，尚怯当场掩袖罗。不赴襄王梦行雨，却随学士舞回波。
甲第名园绿水洲，茂林脩竹羽觞流。当年韨褉须臾事，今日兰亭坐卧游。
曲槛文漪绮席香，高台云树晚苍苍。分明江左东山墅，不见歌尘起杏梁。
莲花为幕玉为觞，鹦鹉留题倚鹔鹴。三载蒯缑萧索尽，从君拂拭吐寒光。
浪说功名马伏波，少年心事在横戈。兹游得假楼船节，魋结先看解尉佗。
清溪瀑溜碧潺湲，猿鹤幽栖夕照间。采采紫芝高岭上，携筐兼得白云还。
空山樵路石嶙峋，麛鹿悠然狎隐沦。松下流泉清似玉，一瓢同漱颍阳人。
金吾将士羽林郎，旧日交游尽老苍。为报吴钩贫未卖，犹堪提挈到沙场。
问水寻山到武夷，小船冲浪费推移。浮云散尽日光露，三十六峰都献奇。
水绕丹山昼夜流，此中风景足优游。我来欲尽登临兴，直溯清泠最上头。
岩壑阴深草树青，考亭书院倚寒屏。圣贤道体非难见，千古川流不暂停。
仙家楼阁望中迷，千仞峰峦九曲溪。自有棹歌遗响在，不须游客谩留题。
借得天公半日晴，好山看尽眼偏明。肩舆午入崇安路，荷叶池塘闻雨声。
危楼千仞逼苍穹，瓯粤乾坤眼界中。胜览未穷人易别，一尊还许几时同。
秋江何处采芙蓉，老石坡前竹数丛。云杏露桃萧索后，独将秾艳占西风。
旋解衣巾坐绿苔，看山临水意徘徊。隔溪人过遥相问，山下小船来未来。
斗柄初东淑气回，镇阳弦管送春来。呼童试看寒梅树，报道琼花彻晓开。
天人剪水落云端，直上危坡纵远观。万竹无声银凤立，千峰有势玉龙蟠。
已将奇事占麰麦，更揽清华入肺肝。谁倚东风吹短笛，梅花初放不禁寒。
积翠岧峣北斗傍，云开千叠锦屏张。连峰上接中天近，绝巘遥临朔漠长。
雪后烟岚分秀色，春来草木带恩光。太平四海无烽警，不数秦关百二强。
雨过香浮杜若洲，杖藜偏似少陵游。数声啼鸟东风外，缘树晴烟何处楼。
长江渺渺白蘋洲，落叶西风动客愁。潮水欲平人问渡，数声寒雁落沙头。
森森万玉翠含滋，浑似萧萧雨后时。吹断玉箫寒月白，一庭清影凤来迟。
曾记吹箫学凤鸣，碧云深处度秋声。谁携一片潇湘影，写作江南万里情。
扁舟昔日渡三湘，两岸萧萧凤尾长。独对此君官舍晚，空阶犹带楚天凉。
叶下西风片雨青，玉堂人静酒初醒。扁舟却忆经行处，湘水寒烟接洞庭。
春满空原草色深，乌犍追逐过遥岑。半村残照人家晚，似恐天寒去路阴。
垂萝庭院昼深沉，别后俄惊岁月深。琴剑未归猿鹤老，几回清梦绕长林。
柳营吹角过良宵，雪袖还从席上飘。南省诗名论水部，北门勋业待嫖姚。
惊心岁月频更烛，回首乡园一颂椒。策马挥戈怜此地，佩环曾奉紫宸朝。
倦倚西风十二楼，苦吟彊半为悲秋。几回搦管题红叶，怕逐春泉出御沟。
几度逢春几度愁，和衣閒卧晚妆楼。彊寻一枕承恩梦，为语鸡人莫报筹。
万户千门柳色新，北邙荒草没麒麟。闺中未识先贤冢，惟向书堆拜古人。
缨络幢幡斗巧工，绣成非色亦非空。慈容普向金针现，不尽婆心万缕中。
无端挂镜复张弦，遇缺缺兮圆自圆。赢得一身浑似我，当圆当缺在于天。
春风叁阁绣参差，狎客争陈璧月词。几度醉浓娇不起，景阳楼上晓钟时。
天王出震继虞唐，宇宙重新化日长。要使车书归一统，远颁正朔到殊方。
碧天尽处通容管，瘴雨晴时过富良。珍重平生清苦节，莫将薏苡载归囊。
长官爱菊迈常情，有甚东篱嗅落英。祗恐偷儿窥绝品，不教放蕊只观茎。
昔闻陶令无弦琴，今见邵公不花菊。得趣岂在声色间，异代长官同一律。
简书分陕羡贤劳，几见巡边树节旄。战马不嘶饶苜蓿，耕农无事醉蒲萄。
三春雨露滋三辅，六籍经纶济六韬。八座登庸还有待，好将忠赤荅恩褒。
遥持玉节镇长安，百辟严趋仰豸冠。私谒不通霜满面，秋毫无犯铁为肝。
一封丹诏来春殿，三品清衔贰夏官。幸际升平戎事少，委蛇日日侍金銮。
隔夜銮车驻翠微，平明鱼钥启彤扉。宫前七校传刁斗，马上千官著赐衣。
地转钩陈成象纬，山开云物写恩辉。春游远薄横汾曲，祖德宗功信不违。
尉佗城外树含烟，朝汉台荒雉堞连。寂寂了无兴王气，累累空有化人眠。
霸图自昔疑开粤，帝业如今已在燕。愁杀鹧鸪啼落日，不知兴废递推迁。
公馀閒步楚江滨，何日归舟为问津。千里有怀嗟远道，一官无补赖同寅。
岭云关树频年别，岸草汀花几度春。料得故园桃共李，几枝烟雨映城闉。
不到故园今四载，从头点检看如何。东风昨夜回天地，还觉眼前生意多。
盘堆山果杂溪蘩，雅集衣冠又此番。涧底泉从龙吻出，松梢雪压鹤巢翻。
金声掷地词章重，玉雪霏春笑语繁。觞咏不知盘礡久，一轮明月照归轓。
黄金枝软翠烟浓，几缕柔丝扬晚风。莫向尊前争婀娜，细腰人在馆娃宫。
小蛮能唱白家词，笑把纤腰斗柳枝。愁绝尊前春未老，风流太守鬓成丝。
江南相望路迢迢，风满关河雁影飘。最好凤凰台上月，共谁携酒听吹箫。
冶城东畔旧亭台，寂寂朱扉映竹开。一树碧桃都落尽，去年蝴蝶却飞来。
白云收尽晚山青，水鸟双飞入翠屏。一派歌声何处起，采莲人在锦帆泾。
蕉叶垂风拂暝烟，海榴开近曲栏边。病中寂寞谁相向，十日西窗背雨眠。
江花含笑欲争春，江水笼烟柳色新。商女停舟唱桃叶，东风愁煞渡江人。
金缕垂波香雾浓，春风黄鸟画桥东。多情却笑隋堤树，长带凄凉暮雨中。
人日空思寄草堂，梅花柳色共茫茫。举头见日日何处，在水从人人一方。
散帙寻诗追夙韵，开尘拂剑守馀光。东西南北今如此，漫许新州作故乡。
少年意气向谁倾，闲把琵琶出凤城。染草未匀春色嫩，勒花不住晓寒轻。
风飘十里香尘满，日照三条广路明。洒扫东堂游射处，分鹅亦足慰人情。
塞北逢春不见花，江南倦客苦思家。千寻石戴孤峰驿，一望云横万里沙。
去路多嫌葱岭碍，归途半受雪山遮。张骞往往游西域，未许胡僧进佛牙。
璧月未出金风凉，群乌哑哑鸣苑墙。西山高居帝左右，北斗正挂天中央。
绣衣执乐三千指，朱火笼纱十二行。坐待更阑宾客散，萧斋自炷辟邪香。
君持使节过绳桥，已遣蛮夷感圣朝。良将未夸班定远，大臣犹数盖宽饶。
川香野马衔青草，雪暗天鹅避早雕。西出阳关九千里，归来莫惜鬓萧萧。
出郭寻春未见春，东华踏遍软红尘。不知蝴蝶化为我，何处杜鹃来唤人。
笋蕨过时惟恐老，樱梅如豆正尝新。及今无事早归去，莫待秋风江上莼。
欢逢旷典庆丹墀，正是中秋月望时。虎拜楼前新礼乐，山呼阶下旧威仪。
箴从大宝金为鉴，歌和长春酒进卮。最喜连朝翻衮袖，且传达孝万方知。
细雨着苔黏屐齿，白云飞树挂山头。扁舟直放武陵去，满地秋声人倚楼。
乱木萧萧枫叶酣，扁舟閒钓五溪南。屋头岭瘦杉如戟，长啸一声烟水蓝。
武阳携手泪沾巾，遥望闽南即海滨。月色却随归去雁，雪花偏逐远行人。
梦迷池草增惆怅，吟对溪梅转逼真。谩倚东楼发长啸，芸窗灯火好相亲。
一叶轻舟阁水湄，十年踪迹两心知。风云羡子随撑驾，渔钓从谁亦便宜。
丹叶堕前秋已老，碧云开后月初移。笋舆爝火催归速，翘首江干系所思。
三何声价数君多，长约耆英载酒过。皓月停杯歌郢曲，清风吹袖拂云和。
日移花影来窗隙，鸟杂松声落涧阿。蹇拙欲追诗社末，红尘华发梦中皤。
春满江梅子弄酸，看花仙客据征鞍。锦鳞跃破千山影，柳线斜牵七里滩。
但把青篇勤继晷，谩言佳句似弹丸。长安消息秋风里，一段天香彻广寒。
三间书屋昼常扃，好客偏能浃夕停。但数旧人如落叶，即看我辈亦晨星。
药炉烟覆花阴合，竹牖云衔海气青。虬干亭亭两梅老，待留冰雪吐芳馨。
花影莺声句偶传，无端真得玉人怜。刘郎前度身犹在，杜牧三生事惘然。
银烛夜阑分险韵，画栏春半响么弦。玉钩斜外伤魂处，落尽桃花叫杜鹃。
济济衣冠十八人，同僚气谊霭相亲。莲花漏转铜壶夕，竹叶香浮宝瓮春。
蜡炬摇红风力浅，翠帷生白月华新。燕娱未许成沈醉，有约明朝觐紫宸。
曾因避世入丹丘，北望衡阳几度秋。乱后将家依幕府，归途访旧过汀洲。
谷口残莺啼柳暗，石门斜日映江流。看云休逐三川远，却指乡关在豫州。
琅玕深处翠阴凉，绿树人家水绕墙。宿雨润含畦麦秀，南风吹送野花香。
行人指顾青山远，驻马徘徊白昼长。景物虽同民俗异，不胜三叹忆吾乡。
八千道路边疆去，回首甘凉忆旧游。沙塞孤城胡骑接，玉关落日酒泉流。
哈枌果实供盘馔，苏鲁麻篘解客愁。此日故人重会别，秣陵归思不胜秋。
十日平原饮未阑，更携离色上征鞍。浮云万里幽期隔，明月千峰旅梦寒。
片诺久知肝胆尽，深交那问鬓毛残。孤帆岁暮能相过，风雪桐江有钓竿。
逐电追风矫若龙，千金骨相世难同。露华吹湿黄罗帕，行过春风便殿东。
宛转瀛洲希幔坡，?蜷玉蝀历银河。广寒遥见空中殿，太液新添雨后波。
云捲红妆千步障，风吹璚盖万年柯。泰平见说宸游庆，驰道青青长薜萝。
天上楼台白玉堂，白头犹作秘书郎。退朝每傍花枝入，襮直遥闻刻漏长。
铃索萧閒青琐静，词头烂熳紫坭香。野人不识瀛洲乐，清梦依然恋故乡。
凤书遥出诏开元，龙德朝飞奉至尊。坐辟浮云悬日月，兴歌湛露洽乾坤。
千金燕市多收士，三刖陵阳亦受恩。闻道辟雍临幸早，圜观讲幄动桥门。
石上来参玉版师，殷勤觅得凤凰枝。分明认得如来意，坐到林扃月上时。
越客南来梦转添，移床听雨近虚檐。绿蕉分得祇园树，晓露承来似蜜甜。
静里风情觉道真，天空海阔尽宜人。云閒不厌交庭影，风懒无心扫径尘。
万里宦游鸿爪印，两年旧识燕归前。鹿车未遂梅花路，慰得高邻载酒频。
细雨宜松不恶侵，要看参汉长春阴。千年骨肉寒烟陇，百叶云仍秋露心。
白日乾坤人事换，青山今古世情深。翠涛声惨愁云鹤，岁岁群悲酹远林。
绕水环山拜此坟，孝思今见大将军。地灵自会埋香骨，天巧今还说旧闻。
卵咽神凭玄鸟降，喙残劳有义乌分。人生那尽空桑是，翘首漫东望白云。
三脊不供谁缩酒，六千地总付秦黔。青茅常共荆州在，罪与齐桓数到今。
梵宫金碧隐山隈，古殿深沈老碧苔。万颗珠玑岩溜下，一庭罗绮槛花开。
天空霜月千山晓，秋引松风万壑哀。晓起凭栏瞻望处，彩云丹树巳成堆。
伏城风雨杂烟冥，野店柴关半不扃。五月地横千里赤，十年官负一袍青。
帝京草木沾周泽，人海英雄泛楚萍。唾手功名今偃蹇，几因尘土鬓毛星。
柳塘春水泛鸣蛙，咫尺云山近帝家。绿野桑麻新雨露，春城弦管旧烟花。
令谙卓茂循良传，人逐张骞使者槎。远道夕阳归去晚，隔林啼鸟送征车。
楼阁隐烟迷野望，枫林落木动秋容。水通云窦倾寒玉，山入潭心倒碧峰。
彭泽柳庄风雨暗，严滩钓石藓苔封。长杨五柞春光好，应让云山第一重。
玉关人远戍烟迷，别思惊心寄锦题。合浦月明珠蚌泪，洛阳春晓绮莺啼。
书凭白雁牵愁迥，梦绕黄云入塞低。独喜孟光偕老约，百年鼓瑟赋荆藜。
十年独守皋陶法，今日应分召伯棠。五岭春风鸣翡翠，九溪秋色上桄榔。
马援铜柱风声远，陆贾新书计虑长。莫把天南论绝塞，鼎钟勋业在遐方。
邯郸梦破小功名，别墅新开近斗城。一井晓烟桑叶暗，半檐晴日杏花明。
吟边杖履恣游乐，尘外轩车绝送迎。寄语东山谢安石，莫因高卧负苍生。
披青着翠翠毛衣，文彩天然信绝奇。勿谓此身飞不去，托身己在万年枝。
文彩翻翻翠欲浮，脱毛还可百金求。带花飞上鸟云髻，别样精神肯出头。
楚狂歌里叙无声，曾向岐山深处鸣。圣主于今邦有道，五云深处好飞腾。
黑白分明众所知，那堪绕树噪无枝。晓来花外高声语，为报飞腾是此期。
顶上芙蓉不用栽，羽衣曾向雪中来。平生不会多言语，一叫千门万户开。
金陵回望海天涯，万里乾坤总一家。君父厚恩都记取，莫教綵服绊乌纱。
关王庙里一枝花，开遍东风占物华。想见当时英迈处，于今都属李侯家。
竹作鎗兮纸作牌，暴风强雨撼将来。面前一任雷霆怒，有此牌鎗尽敌开。
一声长啸海天遥，万顷沧波不敢号。杀气壮时神气壮，福星高处将星高。
月明营垒皆横枕，日落村墟已卖刀。幕府肃然无个事，捲帘时对太公韬。
鹭车南下拥干旌，带得天威重远城。暗地鬼神浑破胆，寒潭草木亦知名。
旁搜武士茅茹拔，遴选文儒藻鉴明。归骑无穷频揽辔，风高瘴海已澄清。
儒官家远死堪哀，万里天涯榇未回。乡里我嗟囊橐薄，故人谁遣麦舟来。
灵前有子供香火，路上何人奠酒杯。五岭倚云天一角，为君挥泪洒荆台。
紫阁晴云流复道，竹门初日丽芳尘。篱前雪水绕村白，湖上柳条垂路新。
冷雨凄霜应却避，流莺乳燕漫逢辰。独怜汉使浮槎近，翘首星河万象春。
野寺来游记往年，入门流水漫潺湲。交游白首怜谁在，尘路青山有梦传。
禅榻卧云疑隔世，暮钟闻浦未回船。春潮来往君休问，无事沙鸥只晏眠。
爱汝野亭风日幽，寒花石路晚云稠。关心异品虚看谱，满目清霜可负秋。
仙侣自应吟阆圃，儒衣能许坐寒流。草堂空闭閒风雨，为惜年芳易白头。
赏月看灯乐未央，忽惊鼙鼓动渔阳。太真若更思鲜荔，飞骑于今幸蜀忙。
一局残棋尚未终，白头何事到青宫。可应千里冥飞翼，却堕留侯智网中。
赤壁当年苦战争，曹公横槊赋诗成。横江巨舰俄灰烬，留得孤篷载月明。
白发王孙旧宋人，汴宫回首已成尘。伤心畏见北来骑，何事临池为写真。
三国英雄骨已枯，谁将遗迹绘新图。波回断岸江声远，露白遥空鹤影孤。
东望有山遮故垒，南飞无树托栖乌。清风明月依然在，却属扁舟载酒徒。
中原草木尽疑兵，回首干戈满汴京。凤驾远巡愁雪拥，龙楼高倚看潮生。
九重已遂偷安计，孤将徒存誓死盟。试问六陵何处是，隔江封树起秋声。
岁寒聊遂一枝栖，回首尘寰久息机。鸣凤谩誇阿阁稳，惊乌空绕月林飞。
梅花香暖春先透，松籁声沈鹤未归。几夜展书当户读，六花光映薜萝衣。
淮舟空说贯长虹，惊见沈浮陆地中。画楫无声摇月浪，锦帆斜影挂炎风。
荧煌宜照枫桥泊，灰烬难收赤壁功。一路金莲相映吐，美人争唱满江红。
瑶瑟声沈闭绿窗，月明空吠隔花厖。綵幡零落宜春字，绡帐低回照夜缸。
好梦每嫌莺唤醒，伤心况对燕飞双。奢云艳雨情多少，远逐杨花渡楚江。
淡月流辉照绮栊，夜深砧韵起丁东。芙蓉凉透罗衫露，兰麝香摇玉钏风。
净拂并刀裁素练，频添挂火试熏笼。征衣可寄情难寄，聊托鱼缄一纸通。
画舫频过柳外庄，南溪原得近东阳。风来绝涧水无迹，月到空山树有光。
愁里得诗如老杜，醉中挥墨过颠张。别来两月无清约，孤负寒梅一度香。
写经谁复换群鹅，故旧其如死别何。清泪潺潺流不尽，残星落落已无多。
天边尺牍催归凤，水上孤城隐去骡。日暮不堪东面望，玉峰依旧碧嵯峨。
药栏花径断红尘，坐阅升平五十春。絸纸有书皆晋体，锦囊无句不唐人。
新图写就多酬客，美酒沽来只奉亲。昨夜天涯忆君梦，西风吹过楚江滨。
玉堂仙去白云乡，更喜风流得仲将。紫玉制箫吹别调，黄金换酒涤愁肠。
百年天地双青眼，十亩园林一旧庄。记得去年同看竹，水云深处叩僧房。
同官十载住京师，一片高情我独知。箫管隔云春宴处，佩环摇月早朝时。
墨翻东绢千竿竹，灯淡西窗数局棋。谁道归田犹有乐，胜游常醉习家池。
积岁官租此岁偿，青青无土复抽秧。知他莂尽禾中草，若个丁儿出手强。
淮北抛荒已渐多，争乾争雨奈时何。东庄秫薥西庄麦，愁向南人说稻禾。
片片蜻蜓尔但嬉，踰田跨野拣新枝。蜻蜓未解将身化，撼树西风忆尔时。
浦江先生张太常，白石山下开山房。读书养亲不下堂，青山自高溪自长。
一从攀龙上天阙，山中十年春草歇。夜飞清梦到山房，堂上双亲已华发。
孙卿颇擅丹青好，为写新图慰怀抱。秋云半掩草斋寒，白鹤不归松树老。
我见新图忆旧山，石梁垂瀑萝阴閒。金华赤城咫尺间，何日拂衣从此还。
梨花半开夜雨催，无奈李花如雪堆。门前美人不见来，东风杨柳吹千回。
少陵鸬鹚唤不来，汪家鸥鸟了无猜。非关野老能争席，自是菩提无镜台。
范式鸡偿明岁约，羊昙泪是几年哀。会须一哭胡司马，共踏黄山顶上苔。
良人射利事远涂，朝商西浙暮东吴。看君亦不甚贫贱，况乃负郭多膏畬。
昨日书回向燕赵，燕赵自古多名姝。此姝重钱不重德，明日无钱情郎疏。
忆妾嫁君未十载，如何一别成忧虞。去时门前柳初种，如今合抱未回车。
寒灯自照见孤影，秋釭坐对羞双凫。妾身微贱任抛弃，堂上白头君念无。
官阁题诗倚夕曛，风流谁得似参军。坐衙挥麈花沾席，过寺寻僧袖拂云。
春社花开人未散，离亭笳发袂难分。盈盈渐觉清歌远，回望珠光隔海濆。
碧嶂云岩喷玉泉，平流宁似瀑流悬。遥看素练明秋壑，却讶晴虹饮碧川。
飞沫拂林空翠湿，跳波溅石碎珠圆。传闻绝顶芙蓉殿，犹记明昌避暑年。
倅厅南对镆铘山，空翠纷飞白昼闲。宝气暗埋岩壑底，神光直上斗牛间。
清波淬石存金锷，远岫生风响玉环。前席如承宣室问，为言形胜似商颜。
閒中日月静中过，孤竹清风柳下和。文解送穷聊自剧，诗成泣鬼不须傩。
头颅种种遽如许，世态悠悠能几何。不朽只消贤子在，寻常名利孰为多。
闻君红颊映乌髭，老我清江照鬓丝。独守庚申君得法，同生乙巳我为雌。
一灯旧借东邻照，万里今悬南国思。紫阁彤庭严密地，便风休寄故人诗。
学馆萧萧暂盍簪，西风云散不成阴。兴阑且逐寻芳步，才拙难陪倚树吟。
宦业每传三试录，家声曾畏四知金。谒陵初度闻高论，不觉山城漏已深。
月斜霜冷夜乌鸣，匹马萧萧候晓行。黄叶关河今日泪，青灯风雨故人情。
山连海岸孤城近，潮入钱塘古渡平。闻道秦川新有警，可能谈笑去休兵。
岐路相过语未终，悠悠北燕又南鸿。已成霖雨云犹湿，不改葵心日自红。
千里故人诗梦隔，几场春事酒杯空。知君醉墨长挥洒，屏幛先开草阁中。
乞得尘途未老閒，却因多病负看山。春来拟作吟诗社，一月同君十往还。
诗兴逢秋日渐深，相知独寄画中琴。青山影照斜桥水，时往时来共赏音。
滕王高阁壮洪都，此景多应海内无。山截地形横隔岸，江流天影下平湖。
鸣銮声断停歌舞，蛱蝶香消冷画图。一片闲心谁解得，白鸥飞入暝烟孤。
藤峡香醪远寄来，一樽公馆晚凉开。功同薏苡能消瘴，色胜葡萄乍泼醅。
钱在杖头宜剩买，壁悬弓影莫深猜。主人情重怜衰病，入夜张灯再举杯。
春色先阴到海棠，独留此种占秋芳。稀疏点缀猩红小，堪佐黄花荐客觞。
薄罗初试怯风凄，小样红妆著雨低。一段妖娆描不就，非关子美不能诗。
公来不雨破群疑，只占民间事事奇。岩穴高人休闭户，闾阎小子罢弹棋。
兴涵东海如无水，调入南陔似有诗。当宁宵衣渴贤佐，奋飞应到五云涯。
鈇钺偶随玄鸟过，老天深意殆如何。可令绕屋喃喃日，不著当尊浩浩歌。
称惬总于重九遂，别离都忘十年多。醉卧峰阴遣谁伴，春风吹绿上纤萝。
老去探春每怕迟，酒朋棋伴日相追。无心柳絮当人起，有意桃花背马随。
台榭草蒿离乱后，往来弦管古今悲。幽崖尚虑残梅在，玉笛丁宁莫放吹。
论文说剑更争棋，五十年来两鬓丝。无事可为甘袖手，有山如画且题诗。
望中禾黍秋风粒，梦后芭蕉夜雨枝。小几映窗承落日，双钩古帖坐教儿。
鹓行鸥席各为群，仕隐繇来不碍君。水镜独提天下士，文场雄扫万人军。
半窥短阁吟赊月，一鉴澄池坐浣云。近喜词曹归领袖，綵毫敲玉数相闻。
草堂又是经旬别，江上梅花欲放春。两阅尺书烦见问，几时尊酒复相亲。
夜琴横月弹山鬼，晓雁呵冰写谷神。门外雪消春水满，往来舟楫不妨频。
寒花照衣冬雪晴，半含半折可怜生。西马塍西对茅屋，竹间一树最分明。
青草池边梦未成，紫荆花下兴还清。一家兄弟如联璧，爱听西窗夜雨声。
南岸北岸花正开，欲尽不尽暗香来。相将头白被春恼，一日绕树百千回。
溪边茅屋两三椽，宽窄其如一钓船。几树暮鸥篷底看，一瓢春酒雨中眠。
旧愁无复来心上，新梦何由到枕边。我亦江湖钓竿手，菰蒲丛里住多年。
昆峰峭峭玉丛丛，有意寻仙到此中。流水年华逢甲子，秋风城郭见丁公。
门前丹气无人识，洞里棋声有路通。借得古松同鹤住，共看尘世事匆匆。
三尺枯桐挂此楼，楼中人似晋风流。酒杯春到休教歇，书册年来尽要收。
柳色半边溪水上，莺声一片晚风头。满怀清思无消处，月过楼西坐未休。
栗叶村前石子溪，青山一掩路浑迷。也知谷里多猿鸟，未信云中有犬鸡。
满耳只闻诸涧响，回头方觉众峰低。平生倾想今朝到，愿结茅茨在寺西。
琳宫十二夜生光，车马阗骈选佛场。水月竞邀罗绮色，栴檀都作麝兰香。
林间度曲乌栖急，石上传杯兔影凉。金虎高坟胜游地，玉鱼银海正茫茫。
买得菟裘已十年，朅来归隐共周旋。为山直割云头石，凿沼频偷地底泉。
清梵自天投宝篆，疏钟挟雨答朱弦。生平不少蛾眉妒，剩有烟霞与作缘。
已爱超迁惬所推，不知清议尚嫌迟。省中公事方多日，席上同年渐少时。
西控早成持檄梦，南行兼慰倚门思。春来舍馆浑如旧，荀氏于今更一慈。
端自莲花瓣里来，幻身真作冻蜂猜。世如棋弈辘轳劫，话到文章婪尾杯。
三公叔夜龙鸾客，兀者郑侨斥鴳才。金销石泐寻常事，惭愧寒香一径梅。
看君上马负长戈，北去关山路几何。世变文人轻武甚，时平国士向边多。
西河未可淹吴起，南海终须遣伏波。明主怜才此推毂，莫因霜鬓叹蹉跎。
驿路孤亭含落晖，绿芜风暖燕频飞。城头潮上酒初歇，江畔月明人独归。
才滞莫疑天道远，路贫方觉世情非。凄凉十二年来事，惟有临歧泪染衣。
曹娥江上浪如花，数幅蒲帆过浦斜。烟际乱山明落日，树中古庙带残霞。
乾坤故旧劳魂梦，客路星霜换岁华。鸣雁满天无信息，相思一夜遍天涯。
雨余落日满临安，病况逢君得暂宽。抱玉已经三献后，还家又值一春残。
时违自觉君恩远，客久方知世路难。国事于今用长剑，镜中绿发未须看。
北风吹雪满征鞍，西度关门岁欲残。越国云山千里梦，官亭花竹几回看。
天连海上明河没，霜白城头片月寒。深夜逢君论世事，酒酣重把剑珠弹。
千家砧杵乱城头，新月微明江水流。床外蛩鸣偏出夜，风前白苎不宜秋。
愁连天汉无鸿雁，梦到关山见戍楼。芳草不青莲子落，征夫何事好长游。
后学无师误少年，在于蕡也更堪怜。联班欲上陈情表，留取先生住讲筵。
华发朱颜六秩馀，还乡犹驾软轮车。龙江关吏如相识，应止青牛乞著书。
祖考荣封宠数优，君王亲为制词头。临流好起云章阁，高压清风八咏楼。
羽衣来自大江西，打得旌阳铁柱碑。闻道珊瑚缠乐石，碧潭清夜老龙嘶。
建业钟残禁漏稀，九重天上早朝时。玉堂清署风霜冷，常恐先生入奏迟。
凤翥龙飞御制文，人间未见墨花新。恩荣独为词林重，亲向宫门赐老臣。
晚出金闺望故乡，芙蓉峰影月苍苍。归途跨得银鞍马，原是天闲小乘黄。
鳌峰朝日鹊声稀，内使传宣下紫微。予告不须留秘阁，许归仍及赐春衣。
恩浓玉检天书湿，人去金茎瑞气稀。况是阳和二三月，都门柳色正依依。
先生家住金华里，门对双溪绿水流。烟树几年封故宅，云涛此日送归舟。
怀京想梦三呼祝，载酒还登八咏楼。今夜寂寥清禁直，紫薇花上月如钩。
承恩初入词林日，亦得叨陪侍从班。云影九重开凤阁，天光咫尺近龙颜。
彤闱侍读青春暖，彩笔题诗白日闲。此去定酬优老愿，软轮游遍浙东山。
双飞彩鹢大江头，解缆欲行行且留。葭水玉人天渐远，海琼芳沚是南州。
百战孤城血未干，故人书札报平安。秋风代马思燕草，夜月湘歌怨澧兰。
万里江湖仍旅食，百年天地自儒冠。山阴更有诛茅地，仗剑休辞行路难。
四郊无警被桑麻，洙水源头旧是家。爱客屡悬高士榻，开荒宁种故侯瓜。
酒边病减知弓影，灯下歌长拂剑花。闲却阵图云鸟势，看山随处岸乌纱。
旅泊他乡有岁年，南塘水竹卜居偏。得钱日闭君平肆，载酒秋寻贺监船。
葭苇近通门底巷，荆榛遥带郭西田。东归亦有莼鲈兴，矫首沧浪若个边。
流水横桥小洞门，乱来遗迹暗消魂。剑沉旧井龙湫废，碑断阴崖鹤冢存。
落日樵苏归古道，西风禾黍入孤村。扶桑海水今清浅，应待麻姑为细论。
中兴实藉群公力，反正终归万姓心。雾雨铜标蛮侥阔，山河铁券汉恩深。
明珠翡翠殊方入，天马蒲萄远使临。北极即瞻佳丽气，南云足听凯歌音。
轻寒天气半晴时，陇麦畦桑绿渐肥。谁与试烟传蜡烛，且谋沽酒典春衣。
东风门巷桐花落，流水池塘燕子飞。吟罢不堪搔短发，杜鹃祇解促春归。
南塘水竹旧郊扉，老去青山目力微。吟瘦定知衣带缓，别多兼恨简书稀。
畦桑叶短蚕初出，陇麦苗深雉正飞。香老松花春又过，莫令情分久相违。
囊中一卷郭氏书，眼底山川兴不孤。两袂风尘谁故旧，一筇烟雨自江湖。
铜驼陌上人长笑，金粟堆前鸟自呼。见说五陵佳丽气，天荒地老不能芜。
南窗坐掩读残书，落尽梨花雨点疏。短梦或因中酒后，轻寒已过禁烟余。
芹香堕几初归燕，泉脉通池欲上鱼。搔首故人怀别久，欲凭尺素问何如。
蓬莱殿阁隔尘嚣，云捲珠帘讲幄高。扇影开时瞻御座，炉烟飞处簇宫袍。
横经未觉天颜远，问道应忘玉体劳。身际明时叨侍从，犹惭无术补秋毫。
迩英持橐总儒绅，香案前头立讲臣。颇怪地偏饶雨露，不知身已近星辰。
彤墀仗簇皇威肃，玉几书呈御览新。讲罢自天传赐宴，九重喜色溢龙鳞。
百官朝退翠华来，日映红云讲殿开。驸马带刀还夹陛，将军列戟尽衔枚。
论思地禁荣重入，简拔恩深愧不才。宴罢仍从东观集，直疑步武接三台。
向来道路避乘骢，今拜外台秩更崇。身远螭头封事简，冠仍豸角触邪同。
开尊暮对潇湘雨，弭节秋生鄂渚风。极目江天迷楚望，夜来空仰法星红。
叹息曲江同宴后，年年减却会中人。别来见面翻疑梦，老去交情转觉亲。
镜里勋名嗟未晚，花前酒盏劝须频。逢君祗合腾腾醉，明日相望参与辰。
故乡归作雪中游，万里凝华漾素秋。色借旌幢兵气合，光连营垒阵云收。
成功岂必调商鼎，料敌何如下蔡州。旧日草堂无恙否，门前时见拥鸣驺。
君在江南正忆渠，我来君复动征车。如何鸿燕时难并，可是参商迹便疏。
闭户只穷羲氏学，忧时曾上贾生书。兹行绩奏天颜悦，应得承恩佩紫鱼。
徵贤诏下促骊歌，江上风烟别思多。群从几人登正路，九霄何地答恩波。
筹边即见销金甲，待漏重看振玉珂。若向江湖怀旧侣，缄题时托雁南过。
闻说春归已有期，可人春色亦应稀。客思远道催行急，舟绕长湾故去迟。
江上一樽忘独老，天涯何处觅相知。怀中多少平生梦，说向痴人恐未宜。
远嶂依依起夕氛，长河滚滚自天浑。圯边取履怜孺子，天下英雄识使君。
千载功名惟故迹，几人梦想不浮云。月中光景应无限，清借人间知几分。
白云缥渺四时留，青壁回环尽自幽。露竹珠涵沧海月，风松波撼洞庭秋。
窝中巳足逍遥乐，顶上还堪汗漫游。待看羽翰生白日，人间始信有丹丘。
芳草萋萋万里同，远游谁敢恨东风。得官更觉贫中味，经事方知静处功。
城外好山来紫翠，河边细水入玲珑。美人胸次无沾染，颜色犹应似旧红。
销除旧恨出新篇，转觉情多不入禅。望远可堪云隔水，思归正有日如年。
生憎不饮花浑醉，偏爱无愁柳欲眠。风雨也应知客意，晓来收拾作晴天。
古道蓁芜今几秋，飞花尽逐水东流。王门莫笑徒工瑟，野渡行看欲放舟。
方寸地中收汗马，五车书里破全牛。平生我爱真豪杰，不数文章谁最优。
逍遥谷里自容身，此老当年亦识真。白眼那堪常对客，青山终是不生尘。
微风入树琴清耳，积石明泉玉可人。都付东崖长作主，多应借我往来频。
剑锋耿耿逼虹霓，高枕时闻半夜鸡。腾踏忽惊空冀北，激扬先喜到江西。
鹅湖水满鱼争跃，鹿洞云深路不迷。如此湖山閒一赏，就中更有上天梯。
千株仙橘倚云苍，闻说陈家有草堂。密叶连村滋雾雨，疏枝垂实碍衣裳。
井头洗药红泉煖，花里悬壶白昼长。我与苏耽曾有约，愿分丹实驻颜光。
松风已闻三十载，却与姜九不曾闻。买个笔床随汝去，三生石上卧秋云。
龙华会上路茫然，误结浮生华酒缘。别去虽听座上语，夕阳西下听啼鹃。
留得尚书旧简编，朝暾夕照读颓然。有时得意尝沽酒，燕麦花香一榻眠。
茭草青青水满湖，湖边鹅鸭自相呼。日长睡起卷帘坐，闲听渔舟唤卖鲈。
年时忆友在吴山，只隔钱塘一水间。今日独看淮泗月，千山万水不知还。
短篱疏雨正离披，淡白深红朵朵宜。自计老年才思减，重阳过后不题诗。
别后衡门镇不开，年年春雨长莓苔。东风似欲添离恨，故引双双燕子来。
闻说沙场雪未干，移师又欲向楼兰。凭谁为借东风力，吹转三边地不寒。
社鼓声喧送酒杯，春风落尽一庭梅。不知白首狂吟客，醉饮屠苏更几回。
嫩叶柔条拂短檐，莺啼燕语晓风恬。伤春无计留春住，怕见飞花不卷帘。
漠漠杨花送马蹄，春风万里尽堪悲。浮云忽变清和节，平楚遥连贾谊祠。
异日霜雕犹避击，明时市虎不须疑。郢门流水终朝海，且共交游覆酒卮。
破楚门西古墓田，断崖危石写流泉。人歌茂苑春风曲，僧拾吴宫夜雨钿。
尽日波涛千里棹，匝溪墟市万家烟。丹枫翠竹同摇落，最是生公石可怜。
绣被何时卷合欢，朱弦无语问青鸾。三秋落叶宫中恨，一日残花道左看。
素旆秋风金埒晓，珠襦夜雨玉钩寒。多情女伴休垂涕，未死深闺欲出难。
泽国秋容下鹭湍，流风回雪舞江干。波生翠羽灵妃湿，露满冰蚕帝子寒。
万顷芙蓉愁外老，一天葭苇梦中看。凭谁托付西飞翼，高度瑶池也不难。
王孙家近乐游原，一食才须十万钱。不管北邙山下路，白杨寒雨宿深烟。
小桃微雨夜来香，朝入鸡坊暮狗坊。无赖杨花偏解妒，团风先占打球场。
双眉不扫镜心空，镇日开窗候北风。闻道征衣犹未薄，晓钟斜月过山东。
主恩挥涕湿朝霞，摇落西风素柰花。犹记绿鬟初覆额，相将女伴选良家。
从此斯文失主盟，海鸥飞去不留情。可怜栎社长桥月，曾照诗翁散发行。
菱花初日照人空，妆罢临轩数落红。不得东风花不发，花飞犹自怨东风。
谷口青枝萦石云，杂花交绮蔼晴芬。浔阳道士幽栖处，萝月松云长念君。
姑苏春事艳阳天，楼阁家家柳浪连。画舫按箫传内苑，石楼分水出花田。
烟埋碧瓦春初暖，月上芳堤夜正圆。醉去不缘尊酒力，柔香吹过别人船。
青霞真人乘鹤去，洞口封霞空自青。又有真人来卜筑，虾蟆峰下说生生。
庭交杂蕊垂新锦，户荫疏榆点细钱。杜老诗篇浑遣兴，尚生婚嫁秪随缘。
东征校尉愁蛮瘴，北伐嫖姚畏虏烟。老去高阳厌奇画，不妨长共酒徒眠。
御前承敕立挥毫，近侍蒙恩已四朝。常有丹心怀报主，不堪霜鬓久萧萧。
甲申诏命举能书，第一能书众未如。霜木晨星几人在，又承恩旨遂閒居。
两京三十馀年住，家在钱塘旧业残。想见西湖千树雪，岁寒还似昔时看。
钟繇笔法传羲献，此是临池最上源。玉堂无事曾同论，别后何人更共言。
洪熙诏下体群臣，七十归休旧典伸。眼底同年人去尽，自怜犹是未归人。
门外黄尘隘客车，林中白日静吾庐。一窗松影清风里，读尽家传万卷书。
翠华遥隔塞云寒，白草黄沙道路难。国耻几时能雪洗，群言何事只澜翻。
河东未必无关羽，江左谁知有谢安。俯仰乾坤独惆怅，夕阳楼上一凭阑。
梧桐叶老菊花肥，秋气催寒及授衣。青眼故人频入梦，白头孤客未言归。
江湖寂寂双鱼冷，风雨凄凄一雁飞。尊酒论文久相约，不堪时与素心违。
古来画龙称叶公，后来又说陈所翁。呜呼二人不可见，神妙谁复追其踪。
此图知是何人作，一见令人即惊愕。势翻沧海起风雷，身涌长空奋头角。
双睛泼电鳞鬣分，左盘右蹴拿飞云。轩然天地动光彩，此时不顾鱼虾群。
满堂惨淡凝烟雾，相对咨嗟毛发竖。田畴岁旱望甘霖，破壁须看上天去。
目极天涯酒半醒，枫林斜带远山青。故人家在秋云外，百步洪边水绕亭。
灯影分明隔绛桥，玉阶行尽转迢迢。春风只在银屏里，残雪和愁几日消。
露叶烟梢翠色浮，向人长是弄春柔。多情自是多憔悴，莫向西风错怨秋。
宫漏催残欲曙天，儒官辞阙向西川。过家白发怜亲老，分教青衿得士贤。
舟出九江春见雁，道经三峡晓闻鹃。吾乡自昔多才俊，师席声华到日边。
面辞丹陛谒皇陵，十里桥前尽却乘。国祚万年绵大统，鼎湖千载忆遐升。
更催玉漏犹残滴，班列丹霄最上层。祀事已终归去急，拟陈哀颂愧非能。
六月六日苦炎热，翻然一雨疑清秋。田鸡水鹳欢并得，对酒狂歌可自由。
浮生不问黄金产，尘世惟应囊药谋。便与渔樵同出处，九天云路泛虚舟。
杯渡能教舞燕迎，鹤飞还使倦龙惊。衣沾丛桂春云满，锡近幽松暮霭盈。
三毒降馀诸妄定，一灵薰罢万缘轻。每思花偈从天落，应许飙轮假地行。
一片高云倚翠微，閒看今古近遥飞。千年台树终无有，此日风幡得是非。
已见宗雷文义合，肯教陶谢性情违。禅馀慧眼应时出，我自壶中闭玉扉。
一尊何处慰穷愁，清夜前除问蔡侯。露冕中原新政绩，鸣琴南国旧风流。
波声淮海环公署，山色徐方照郡楼。明发可堪挥手恨，青帆遥溯大河流。
南去分司画省郎，行行因得奉高堂。已如毛义为人子，早向宗元识吏商。
春草讼庭稀狱案，碧山官舍有书床。项斯别后年华改，为谢无诗远寄将。
露湛秋空送尔归，乘春海国带霜飞。晶莹好入霓裳队，剪掠分将鹤羽翚。
翠袖投来天兆瑞，梅梁栖处月垂辉。琼花珠树移根易，何似珍禽忆旧扉。
日月精诚铁石肠，忠魂此日绕长江。成仁取义非难事，报国应知名教香。
血性男儿尽桂姜，人伦天道永彰彰。可怜一片君山石，直作中华万古香。
顽石都堪作警人，唤回尘梦一场春。风波道路豺狼恶，合向名山老此身。
风霜不折参天枝，兵火难烧溜雨皮。长向莲台乞古佛，年年甘露洒慈悲。
时逢离乱学樵渔，身在逃名只读书。几日沉吟门懒出，也教猿鹤见人疏。
儿曹朗朗读书声，少妇传梭轧轧鸣。我有会心都閟响，托将秋月一天清。
战尘一望已糊模，野哭千家泪已枯。且废琴书习弓剑，并将踪迹杂屠沽。
神仙渔父古秦晋，流水桃花今有无。走尽关山千百里，月光依旧照人孤。
南枝向煖竞先开，何处人间有玉台。冰艳雪臞浑好在，月香水影入诗来。
逋翁湖上清魂返，仙子罗浮小仗回。寄远慎毋多折却，使君调鼎待盐梅。
麟经家学保青毡，文采风流艺且贤。池草西堂生梦里，官梅东阁到吟边。
会稽望去无多路，朋旧别来今几年。见说兰亭只如昔，胜游须在莫春天。
我昔梦游昆崙峰，云梯咫尺依晴空。绿烟扫尽六合净，身轻八翼飞蟾宫。
蟾宫境界一何异，璚楼瑶阁相钩笼。就中丹桂花正发，清光夺目飘香风。
姮娥一见谓仙客，当时许折枝头红。翩翩见舞羽衣曲，钧天彷佛闻三终。
久之但觉毛骨凛，逼人寒气如冬隆。觉来明月满窗户，一天灵籁鸣山松。
令公为政见循良，更有风流被此方。天际双飞凫自远，桑间五色雉犹翔。
已同俎豆桐乡社，尚忆弦歌单父堂。此日趋跄欣未远，每从遗泽挹馀芳。
笔底光芒万丈长，趁时好趣舍人装。四方瑞辑咸瞻后，两部经成曾进皇。
貂尾续来形自笑，螭头傍得衮生香。君家荆树枝枝贵，虎拜墀前识季方。
社栎虚惭历岁时，望秋先落哎蒲姿。顾龟那得金为印，数马聊戚齿作司。
欲和阳春无雪句，且将吟兴付梅枝。刘郎去后桃千树，压倒潘花可佐卮。
赤松有约素誇张，修短无心任彼苍。岱色何如荆树美，薇斋先借笔花香。
蓬桑久挂都成栎，桃李栽盈即是棠。何日峰头五老聚，与君共话海天长。
长安万户夜生烟，子后便称是岁前。喜起拜稽古凤阙，文明垂象在龙田。
梅花陡放疑催腊，柏酒停斟欲待年。报说庭燎先烛斗，趋跄恐后不成眠。
爆竹喧声聒耳频，铜刀剧罢礼厨神。闲翻玉历消残岁，窃幸金吾是比邻。
明日偕联集凤侣，今雷怅忆饲鸦人。天颜有喜知惟近，柏酒呼儿进再巡。
一自幽栖白版扉，略无尘梦到轻肥。摩娑老眼临书卷，抖擞闲身称布衣。
凤竹声回琴响近，雨苔青满屐痕稀。客来况说云山好，处处春苗长蕨薇。
紫燕黄鹂满殿头，苑边垂柳晓风柔。宫人倚槛才梳洗，攀落桃花出御沟。
锦帆箫鼓在中流，祖帐人喧古渡头。把酒蒹葭临远水，乘风鹏鹗上高秋。
珂鸣紫陌称仙吏，花发玄都忆旧游。谁念客星还寄傲，五湖明月一扁舟。
丰镐先朝留建业，清华琐闼是仙官。四方月旦南垣重，一疏霜飞北路寒。
台上凤凰人并美，关前龙虎气犹盘。旧游曾倚双梧树，难比玄都观里看。
执手何须叹路歧，如弦大道任君之。好将请剑批鳞胆，自有回天转日时。
云外翔鸾依北斗，林间倦鸟绕南枝。遥怜牛李门前客，得似扁舟一局棋。
问字曾经二十年，雕虫小技沐矜怜。翁今无意呈三策，我亦旋思息万缘。
月缺月圆心自在，花开花落梦相牵。看他求利争名客，千顷波中一叶船。
瘦岛何曾欲市名，新诗自写趁新晴。推敲句已传遐迩，政事疏原识重轻。
万卷盈仓寻至味，百钱挂杖笑奇赢。花窗高卧风初定，午梦惊回落子声。
卦爻中断卦名离，世事无端绕梦思。颠倒身家甘作客，疏慵情性苦为师。
清秋病染花开日，寒夜愁添酒醒时。百计寻来消遣法，漫拈枯管强吟诗。
平堤十里草凄凄，一抹斜红日已西。孤鹜去边秋水阔，断霞明处暮山低。
僧归古寺钟初动，樵散疏林鸟欲栖。自是望中风景好，令人驻马漫留题。
舟出横塘载画图，望中风物壮全吴。沙头鸥鸟时来去，天际云山半有无。
十里荷香黏客袖，一奁秋色展晴湖。萧萧两鬓天风爽，醉到希夷浊酒壶。
天落长河燕尾分，一篙新涨浩无垠。孤蒲叶矩平涵绿，杨柳风微细蹙鳞。
棹倚沧州迷蜃窟，鸥眠红雨落花津。应知巴蜀消残雪，万里流来一样春。
云树参差绕翠层，登高慨古意难胜。王侯第宅谁为主，烟雨湖山尽属僧。
石马欲嘶陵下草，洞龙常护塔前灯。何时借榻清尘耳，万壑松风洗郁蒸。
排阵纵横趁朔风，南来一路总书空。象形每见人文焕，会意原知岛箓工。
淡没芦花疑曳白，斜临枫叶欲题红。数行若过留名塔，更羡凌云笔势雄。
一一飞鸣总念群，漫天凉月白纷纷。惊寒欲断衡阳浦，失侣相呼塞北云。
灯暗长门愁里听，霜侵灞岸客中闻。野鸦原自无情绪，乱绕疏林噪夕曛。
似有疑无认未真，月明紫塞倍精神。三秋写照空中现，万里随行分外亲。
荻渚烟销怜一片，湘江浪静印全身。穿云何处留痕迹，惆怅挥弦目送人。
读书须读没书书，活水源头趣有馀。莫向口头求强记，要于心上得安居。
养成良贾深藏器，便是清朝大载车。体用一原吾道在，圣贤名教岂传虚。
昔年闻说黄河险，此日孤篷冒险来。地涌狂澜风雨骤，天驱惊浪虎龙催。
源开星宿当何处，水到沧溟定不回。日暮潮生迷彩鹢，安流时仗济川材。
策马山头几逐驰，放船江上转危疑。长途险作三千里，一日愁生十二时。
佩剑漫随淮浦月，望云空忆草堂卮。年来归兴浓于酒，况复秋风动所思。
冰壶秋水绝无疵，倾盖论心两不疑。海国云深春送酒，江天月白夜谈诗。
转官见说还台省，别客那堪此日时。公到庙堂应问及，东南时事莫深词。
怪雨惊风冥不休，潮来汐至总深愁。糊涂日月归樽酒，潦倒行藏付短舟。
大造几时分霁色，浮生何处觅安流。乘槎泛叶者谁子，任尔飘然物外游。
晋水吴山路渺漫，几于清夜梦相看。天边落雁千金重，海上驱兵六月难。
高会久虚王子席，浮名何用大夫官。斗南日日频回首，目断秋空意未阑。
雨馀伏枕听潮声，不寝因怜月色清。槎泛星河秋作客，剑横沧海夜谈兵。
初陈云鸟三军阵，已奠江山万里城。夷窟分明消虎豹，东南依旧见承平。
旅邸相逢惜别筵，江南江北杳经年。琴张流水黄池月，剑挂秋风白马天。
君有奇才消异变，我无长策净氛烟。尘愁离恨知多少，独立荒台正惘然。
九日有台登不得，一官于我竟何为。病怜黄菊人千里，愁对西风酒半卮。
潮退小桥分乱水，霜严寒鸟择深枝。悠悠世路空南北，兀兀江头且赋诗。
芦花汀畔独移船，一曲沧浪兴杳然。已付世情流水外，遂令心事老江边。
鱼吹细浪侵书帙，燕落香泥缀酒筵。便与先生甘订约，乘槎直欲访青天。
钤山楼阁东南胜，十袭缃纨贮御书。恩戴丘峦千仞表，价增琼玖万钧馀。
典谟奥义垂名教，琬琰祥光谢太虚。却忆南阳龙卧日，辛勤诵读力菑畲。
客路悠悠日易昏，侁侁行子竞先奔。脂车秣马叮咛汝，万里长途初出门。
无数桃花烧晓风，生情妆点映帘栊。儿童莫把青春掷，一岁桃花不再红。
芙渠何让美人妆，水面争燃入眼光。晚悟天机离色相，牵情端不为红香。
多少名花种玉栏，胭红粉碧望秋残。野亭篱下萧萧菊，独伴幽人保岁寒。
蚤入樊笼误自囚，云泉今遂五宜休。况逢蒲节潇湘景，且伴渔郎鼓枻游。
一点孤忠日月光，千年馀韵蕙兰芳。临流欲问怀沙事，江水无情空断肠。
竞渡流传故楚风，哀歌互答吊孤忠。野人不是长沙客，且爱榴花映酒红。
松柏千林护垄冈，城西万骨向中藏。一朝吟吊湖山句，错认长平古战场。
高搆花宫云与齐，魔今降未鬼悽悽。古人厌怪君如否，灌口萧条五石犀。
欲将畏垒寄浮图，厌胜为题众易呼。人施钱财鬼施室，问谁首义孔门徒。
草色连阶映绿苔，东风独处不须栽。时人要得春光好，还得名花几树开。
书窗谩对翠琅玕，偏喜真心耐岁寒。怪底此君解医俗，清标潇洒拂云端。
日暮溪风吹女萝，故人西去近如何。黄陵庙口芦花落，白帝城边秋草多。
失路自惭监骥泣，途穷谁听饭牛歌。停鞭为问邛崃道，九折曾经几客过。
万年倾泻似悬河，传出人间不厌多。奎阁春明天语笑，词臣喜得似东坡。
夜月分明在树杪，西川故老许神交。文章可是传衣钵，风雪寒窗记手抄。
军中何事角声悲，赵尉台高落日迟。乱后江山犹涕泪，梦中楼橹半旌旗。
渔樵实恐诛求尽，征戍深防道路危。慷慨知君能谕贼，莫令边将请王师。
百年湖海穷交在，此日风尘话别难。把酒未忘知己泪，孤桐容易向人弹。
时危吾道畏多阻，心远怀君强自欢。十里停云遥怅望，洞门深锁一溪寒。
钟山葱郁锁青岚，拄笏登临路旧谙。才见陆机来洛下，岂容太史滞周南。
画船风送牙樯疾，碧碗冰浮紫藕甘。典客庭空无一事，诗中三昧许谁参。
月观明妆出汴宫，秋容犹与绛仙同。司花岂是江阳日，傍辇千回倚障风。
东篱佳色斗新奇，犀满连丛玉满枝。一曲清平新调转，沉香亭北倚阑时。
阶前罗袜湿清霜，帘卷珍珠半近床。借问扬州在何处，玉关秋色断人肠。
亭前露满水晶盘，待得重阳借客看。好近万年枝下种，朔风不到玉楼寒。
寒潮乱拍滕王阁，暮雨横江呼鹊鹤。江豚拜浪长比人，芙蓉玉箸双双落。
乱苇残葭水外看，秋衣未制已迎寒。孤舟无客谈秋水，蓬响江声怨夜阑。
如许闲宵似广寒，翠丛倒影浸冰团。梅花宜冷君宜热，一样香魂两样看。
悲秋不是断肠初，风景依依云影疏。玉漏自残灯自落，小窗斜月半庭虚。
总戎戡定称雄豪，帐下有客如枚皋。笔端霜气塞关口，貔貅万队无哗嚣。
山环壁垒拥节旄，民亦捍敌持弓刀。平生意气感知己，国步如此忧叨叨。
宰臣动喜片语褒，两眼如月鉴履操。烧原难留狡兔穴，海涛不撼游龙艘。
人主当念阃外劳，不独相业归萧曹。时平班师拜阙下，遥睇虎豹天何高。
廿年前与此君盟，春雨龙孙逐队生。我已从来饱风味，为君邀致草玄亭。
知君雅意亦邻渠，判尽芳菲总不如。从此清风数竿足，子云亭作子猷居。
台阁文章星斗寒，风期与俗异咸酸。回澜紫海皆通汉，照乘明珠只走盘。
拟绝韦编年待假，争先殉节死逾安。读书所学知何事，蒙难坚贞尔许般。
淮南一别竹斋寒，再拜班荆话屡酸。国难敢忘嫠妇纬，时危转忆菜根盘。
身担风纪纲常重，节自平生学问安。白马岩前怀旧处，临风嗟叹有千般。
肃肃丰裁亚相寒，匡扶九鼎和盐酸。欲存赵氏孤何处，枉泣公孙泪满盘。
燕市赓歌留正气，鹿岩风景绍新安。可怜一木难支处，遗句犹惭沟渎般。
阴雨萧萧道路寒，一回把袂一回酸。周情孔思联声气，忧国伤时共郁盘。
十族止怜朋友在，九原谁问此心安。异时伊洛推人物，诚敬渊源似尔般。
白日无光止水寒，臣心逾苦骨逾酸。时当阴雨忧方切，勉济云雷屯且盘。
致主有心归一德，招魂无厉逐偏安。南都应是神游处，羊祜碑前泪万般。
饱历风霜心骨寒，馀生返国事辛酸。六师不借郎官箸，一剑应加司马盘。
哭拜鼎湖攀莫逮，魂依泉路体方安。时人早识杨忠悯，百鍊成钢仿佛般。
燕市论交指岁寒，青青松柏望中酸。蚤腾汗血驹千里，骤折羊肠路几盘。
国难伤心甘誓死，亲闱无计问宵安。王陵有母同归死，留与傍人话两般。
铁干冰心古色寒，清癯犹自带儒酸。云中鸣凤先归汉，榜下惊鸿起渐磐。
仕以教忠先教孝，生非求饱复求安。卞壶父子英风在，今古同情只一般。
韦布家风姓氏寒，里中世守一经酸。中朝遇变惊涂炭，幽谷何心赋考槃。
若个衣冠犹乞活，几时簪笏上长安。葵忱自昔倾阳处，廊庙山林岂二般。
不随九府铸青铜，刻玉雕琼巧用工。忆共花钿零落后，至今狼籍怨秋风。
东风吹雪作春波，送客中流发棹歌。酒至莫辞狼籍醉，情深无柰别离何。
天童山杳岚光暝，佛手江长海气多。泮水紫芹香可揽，倚看待佩乐菁莪。
鸢鱼随处足云渊，占断风光又一川。三载可怜朱鸟约，一灯能共白云眠。
山空徙枕聊依竹，雨好披蓑且听泉。恼得前滩潮去急，扁舟无计可延缘。
梦到西岩月几回，十年今日始登台。东君自解留人住，莫遣天风送雨来。
日莫千花出汉园，秋深万水入湘沅。干戈喜见黄尘息，勋业愁看白发繁。
西域瑶琨常北贡，南天星斗似中原。一官万里何嗟叹，倚剑长歌行路言。
吴兴邑治孰为优，少府才华不易求。独柰别君成企伫，王河残涨晚悠悠。
刘侯为政本清贞，蓦地风波底自生。此去好凭君问讯，五湖云净霅川平。
彩笔淩云帝座知，投簪旋赴鹿门期。三朝宦迹疏玄靖，一代人伦重紫芝。
鹤驾乍飞缑岭日，鱼竿才弃渭滨时。佳城郁郁黄山畔，泪尽阶庭玉树枝。
一自华阳罢和歌，频年白眼卧山阿。玄亭莫怪秋来启，刚为侯芭到绿萝。
君才长合侍明光，乞得新恩指凤皇。恋主几人仍奉母，移官随分只为郎。
关城柳对三山月，驿路枫凋一夜霜。我亦周南留滞者，归心早已到江乡。
一为送客出城闉，复向江天忆白蘋。看竹已深三月雨，拥书仍拂去年尘。
芭蕉叶响同归梦，芳草烟迷滞远人。君到六桥应计日，绿沉如蜡柳丝新。
满抱冰心独不知，寒窗疏雨好相期。既同荒草栖篱落，宁忘深云恋石墀。
孤影斗霜凡几度，丛英浥露亦多时。天边已自成三径，岂必长歌归去辞。
仄径荒林寄一枝，几回荣落负东篱。碧天雁过情何限，红叶霜深意自奇。
带月似怀高士恨，倚风仍惜白云期。萧萧向晚怜清影，静夜幽香欲待谁。
原草离离带晓霜，雁声初度海天长。孤藤每独登高顶，令节何人到上方。
松叶有风堪自爱，菊花无酒也须尝。龙山绝倒东篱剧，肯信林峦幽趣强。
百尺嵯峨两岸齐，舟人报道是清溪。风高烟尽帆樯出，日午峰回峡影低。
林映佛灯疏磬度，崖悬春树野猿啼。绿波青草深深棹，恰似桃花客路迷。
山围长郭水临门，想见当时胜事繁。草木枯荣归晓露，市朝迁变问高原。
几年已泄夫差恨，终古难招伍相魂。顾我閒游云水伴，短筇何事立黄昏。
迹同孤鹤亦言归，多半生涯在翠微。便趁秋风携箬笠，遥寻落叶到山扉。
榕城衰草客心怯，剑浦寒流帆影稀。更有前头怀抱在，月明清夜忆玄晖。
草草年过三十馀，今宵又是一年除。浮沉底事堪谁论，落莫閒情亦自如。
城漏倚风催短腊，山光随雪到寒庐。频添榾柮拥炉坐，不觉钟声报晓初。
久客谁当问此心，日长搔首独成吟。林边雨过烟光淡，殿角霜馀柏影深。
孤鹤不妨怜浅草，野云何必恋高岑。西郊近已无戎马，宗许乘春或可寻。
苍石红泉少隐家，牵牛延蔓绕篱笆。不知满径秋多少，凉露西风淡泊花。
清坐无憀独客来，一瓶春水自煎茶。寒梅几树迎春早，细雨微风看落花。
春风村巷淡如秋，细雨和云点点愁。正是别魂招不返，落花流水下溪头。
山行牢落忆舟栖，水涸程脩意转迷。乱石激流溪曲折，閒云横岭树高低。
月斜篷竹疏萤度，风静沙汀独鸟啼。卧看星河占夜彻，更无茅店一声鸡。
黄田南下刺归航，江水无声石不刚。偶语乡人情自洽，乍看榕树意偏长。
山花有意当杯落，沙鸟如知笑客忙。望隔家林三百里，梦魂前夜绕高堂。
千里江湖渺归兴，须臾风雨滞还期。山林燕雀啁啾里，舟楫鱼龙出没时。
泊岸行吟长叹息，倚闾颙望更惊疑。此时无酒消诗渴，遥指云林买荔枝。
几载怀山今昼游，老僧相见意绸缪。独迎翠竹云边路，共听寒松石上流。
柏子飘风来客坐，桂花分露入茶瓯。宦情未入道情减，袛使东林猿鹤愁。
万里无云月满天，平分秋景自年年。人言难得此时霁，客意偏惊今夜圆。
光搅故山慈母梦，影遥官舍小儿怜。寸心两地愁无计，坐听城钟起曙烟。
忙时偶尔习閒身，懒泊城濠去问津。一日无诗难脱俗，通宵不寐为怀人。
船头水净胡僧眼，云外山含西子颦。弄水看山成癖处，因悲案牍久劳神。
初度年年菊正黄，预倾仙酝献高堂。常时梦里惊衰老，今日樽前喜寿康。
七十人生能有几，三千里外不遑将。由来令德宜遐福，还见沧溟遍植桑。
自离猿鹤寄鱼笺，不到林塘已五年。眼见青松长出涧，手移红藕盛开莲。
良朋争载山中酒，俗客招营郭下田。一日得閒思畅饮，白头闾里几人还。
数亩荒塘草阁东，疏时恰与我相逢。新涵坊署重重影，旧映云林面面峰。
莲自池中穿作藕，鱼因雨后化为龙。捐躯莫报君恩重，还负垂纶倚水松。
垂帘踪迹混沈冥，偶话乡尘亦细听。龟伏药畦机已晤，鹤惊松露梦初醒。
呼童拾栗供茶果，索我题诗记竹亭。解道宦情随处好，古今浓淡付空青。
北度邺城春欲尽，霏霏细雨湿征裘。长亭共醉一杯酒，客路今开两月愁。
堤柳风翻搀燕舞，石桥影落入漳流。不堪回首西山暮，怅望白云天际头。
往岁出家不念家，此行常念在天涯。云霄巳谢萤囊愤，风木徒兴鸟哺嗟。
侵冷女红愁夜色，及时庭训虚年华。竹敲梦断崤陵远，徒倚空斋日半斜。
讲学非徒好此名，好名一念费经营。但于日用平常处，只向天然自在行。
转瞬年光惊电过，奕棋世事付沤轻。现前乐意亦何限，宁去区区身外争。
鹿迹难寻木叶乾，紫泥何事到云端。一人显晦千秋系，百代楼台几日欢。
青松自荫讲堂静，画栋高临流水漫。不堪回忆读书处，鹤唳猿啼白昼寒。
代出真儒起陆沉，丁丁伐木振云林。乾坤重换新堂构，山水还能增道心。
晓月欲分香岫色，西飙谁辨峄阳音。曾从五百占名世，一睹遗风景仰深。
沧洲沙馆共欢携，红烛青尊月易西。孤客独怜萍尚泛，幽期那似鹤同栖。
霜飘败叶催残腊，雁引寒声入夜溪。何事故人俱断酒，风流佳句若为题。
艳当秋候已惊迟，况是重阳又过期。恋节人心空自别，有花何日不相宜。
香分静阁微风度，影上华筵夜月移。试问三春娇逼眼，到今曾见傲霜枝。
繁露精神拟广川，火龙应祷起重渊。风雷忽送三更雨，庭院如鸣百道泉。
云汉祇今无旱魃，甫田从此有丰年。高堂坐爱凉如洗，满酌蒲觞赋飒然。
岁月无情可奈何，残灯孤馆客愁多。百年犬马心空壮，万里风云鬓已皤。
苍狗天边惊变态，涓流山下欲成河。凭谁领会鸱夷意，小艇江湖浩浩歌。
灵岩之山山木稠，山僧结庵居上头。苍松风里作龙吼，白云窗前如水流。
凭阑始悲人世迫，举目更感江山秋。千年霸业俱陈迹，落日寒烟生客愁。
荒坟秋树影萧萧，只有孤僧伴寂寥。二帝游魂归不得，百年枯骨恨难消。
山空永夜愁寒雨，江阔悲风起暮潮。若到钱塘逢故老，伤心切莫问前朝。
楚楚璚枝出谢庭，紫芝眉宇玉生棱。茶经陆羽曾传诀，书品阳冰已入能。
閒洗碧桐留野客，醉围红袖狎山僧。相思不到西轩下，想见清香对榻凝。
钟山灵秀一龙蟠，太史南游好纵观。扬子江横天地合，石头城压雪涛寒。
谈经道气空今古，作赋心思入渺漫。千里有怀应北向，凤台高倚碧云端。
旅雁孤飞惊物候，词人相忆采兰苕。梦回金马南云断，愁傍银台北斗遥。
秋色几看钟阜树，寒声还听大江潮。风骚六代谁为主，潘陆冥冥不可招。
南舟遥问秣陵程，北客初谙作宦情。海近云霞连北固，宫深钟漏隐西清。
才名早已储三馆，形胜真堪赋两京。自昔成均师道重，诸生今喜得阳城。
法驾乘春出上雍，千官剑佩肃雍雍。分禋四岳登新典，望历三湘属旧封。
江草遥怜敷宠色，岩花应似被恩容。宸游自识群情洽，欲向周南叹不逢。
孑孑干旄杂暮烟，浚郊千载尚依然。柴扉近接鸥汀侧，草阁平临雉堞前。
绿柳影含新驻舫，碧芸香护旧题篇。夜分把臂酣歌地，细雨青灯似昔年。
陂塘春至绿波生，讲肆萧然对古城。多谢故人频问讯，渚兰汀树正含情。
夷门东向接郊坰，使节曾于此地停。十九年华一回首，紫云空护壁间铭。
清溪自分老渔竿，白首欣逢旧豸冠。芦叶柽花最深处，舣舟犹记昔时欢。
阙下投书去不返，山中种豆今何如。欲问形容向来使，臞然应似楚三闾。
大隐为医在市廛，千金秘诀自家传。昔时曾起龙归海，今日还将鹤引年。
旧炼丹炉留宿火，新开药圃灌春泉。一门父子神仙似，何必壶中别有天。
缥缈风烟万里开，招提乘兴漫登台。终南紫气来三辅，极北浮云净九垓。
雁外晴丝飞浩荡，尊前塔影落崔嵬。瀛洲遗址仍相望，共看文芒射斗台。
南衡名岳逼中台，郡倚朱陵玉作台。三尺霜飞携剑去，五车云护载书来。
尊前江暖花先发，楼上春深雁已回。岂但邺都推季重，琐闱谁不羡君才。
南朝仙吏擅风流，四海论交半敝裘。粉署鸟啼花外雨，白门鸦散柳边秋。
故宫云气销长乐，近郭湖光起莫愁。马踏夜分归路晚，疏钟遥动景阳楼。
城东聊寄逐臣居，何事频回长者车。南郡才华推谢晀，西园辞赋重应璩。
朝闻散佩垆香里，时共谈兵樽俎馀。却怪披帷人不见，壁间凤字谩留书。
湖船来往惯风波，尾后黄旗飞虎图。一夜王程三百里，枇杷明日进留都。
南濠有客寄书还，夫婿黄柑已趁钱。几日不来湖上棹，休教重上赣州船。
芙蓉宝剑耀腾装，鹊血雕弓控骕骦。昨夜旄头光渐短，山前校猎射黄羊。
河水车流占孟津，征夫立马泪沾巾。总怜似雪河边骨，尽是生前意气人。
愁入银缸秋夜长，金刀玉尺总凄凉。从来闺里流黄月，不减卢龙塞上霜。
玉骨宁辞瘴雾侵，南来未报主恩深。分明风水开妆镜，照妾孤坟夜夜心。
一坏千古掩芳丛，漫说当年铁板工。记得苏公新乐府，多情已逐晓云空。
几家杨柳半溪烟，漠漠层云去雁天。破寺晚钟疏雨后，乱山樵笛夕阳边。
莺花渐老春归户，燕麦初收人种田。试看王孙昔游处，东风依旧草芊芊。
东风云暗鹧鸪啼，古调歌残白石西。芳草春深官路合，夕阳烟重板桥低。
閒心独我听花落，作客同人倦马蹄。谁信劳劳天地里，搴裳容与过前溪。
去年我自栖贤返，今日看君领众行。不住都缘衰病累，安禅伫想道风清。
山多橡栗频收煮，地少王臣易隐名。莫说偏枯无可似，西江模楷正相应。
尽日登高望去尘，偶于别绪忆佳辰。定逢雁影台关暮，剩得梨花破院春。
衰草未扳先堕泪，寒芦欲折暗伤神。踏残轻雪金轮顶，应念南方多病人。
寂历空山春鸟啼，孤城遥望海天齐。东郊战马嘶寒戍，南浦楼船锁大堤。
血染燕台谁恸哭，笳吹粤岭尽流涕。明朝又是逢寒食，一曲长谣日已西。
日落黄云万井阴，临流一望欲沾襟。可怜蓟北春风起，吹向江南绿树深。
壮志已消金虎梦，何人方作卧龙吟。海门几月重围里，芦荻渔歌自古今。
平原一望几人过，野衲行行且放歌。燕麦已残香稻秀，女桑犹共绿杨多。
挹瓢泽畔频餐水，招手渔人欲渡河。此去蓝田有逸士，北窗高卧意如何。
野色苍茫日易昏，萧条风物似梁园。数声鼍鼓催残月，一派铜刁乱海门。
玉殿暗销秋草醉，平台长共暮云屯。重华寂寞湘江冷，梦到苍梧亦断魂。
雉堞迢迢据上游，沧溟无际碧天浮。海连淮甸吞遥岛，山蹙长江涌巨楼。
百战旌旗新壁垒，六朝烟雨旧沙洲。我来此地多清兴，添钵行吟答野讴。
故人遥集海云隈，林下幽寻破径苔。山寺杖藜沿涧岸，隔坡回首见楼台。
钟连落叶兼秋远，雁逐寒潮带月来。无限诗情吟不尽，重阳明日菊花开。
江岸杨花已满林，片帆遥指古田阴。长途未习蛮溪语，别舫偏怜粤客吟。
閒按水程寻古驿，静依沙渚数栖禽。浮生踪迹真如幻，不用骊歌百感深。
绿杨带岸草如烟，三月晴光薄暮船。山寺隔陂清磬远，人家临水列灯悬。
戍楼画角催寒漏，贾客琵琶醉夜弦。惟有老僧禅坐稳，独燃残烛荻洲边。
翰林家食自来清，三径遥寻独出迎。草履箨冠居士服，疏灯寒雨故人情。
酒酣白发誇元亮，瓜熟青门忆邵平。女嫁男婚今已毕，肯将庐岳听泉声。
小孤南望水滔滔，风起帆飞急远舠。木叶欲阴山阁露，春潮初长石门高。
曾游古洞多栖鹤，旧识船僧棹晚涛。却忆昔年留宿处，独吟江月不知劳。
风日螟螟草树隈，峡江长望独徘徊。青开石壁分天出，白涌银条裂地来。
波撼断崖喧鸟雀，影涵山寺见楼台。客帆来往知何极，一听猿啼情自哀。
峡江几日涨流澌，空水茫茫一棹时。急雨独侵蓬窦入，好风偏到客帆迟。
绿莎寒绕沙鸥梦，白石遥明江女祠。却忆故人庚岭上，梅枝新月好吟诗。
独树垂垂云外栽，赤霞晴映兴悠哉。经年林下开偏早，一日门前看几回。
无事不妨移榻坐，有谁还肯踏花来。武陵好事曾知否，洞口空疑锁绿苔。
昨夜乘潮发建康，今朝潮落又丹阳。天南星斗随沙鸟，江上风烟忆故乡。
去住此身原不定，飘零吾道孰行藏。同舟尔亦同沦落，对酒无言泪两行。
策蹇行行路转深，上宫台殿郁森森。朱幡缥缈云中影，玉磬玲珑雨外音。
丹灶有时窥白鹤，砂床何日试黄金。我来欲访茆君迹，古洞云封不可寻。
开岁常怀湖上游，干戈阻绝未能酬。水光山色依然好，红叶青松不奈秋。
驱寇曾闻当日喜，渔歌犹有昔时愁。独怜鸥鸟沙汀上，来往翻飞得自由。
郭外空濛烟雨楼，飞甍巀嶪峙中流。三江形胜风涛转，万井莺花雉堞浮。
此日云中见乡国，何时天际有归舟。停杯莫惜斜阳下，新月纤纤映远洲。
秀水亭前水荇香，鸳鸯湖上浴鸳鸯。远天箫鼓迎歌扇，倒影楼台浸女墙。
华桨夷犹冲菡萏，竹枝欸乃和沧浪。莫言烦暑无由避，月照波光玉露凉。
入门百本循墙树，六月曾教落翠阴。乍到只疑天竺国，坐来元是比丘林。
森森古殿丹青剥，细细苔花锦绣侵。读罢楞岩时纵步，间关何处语幽禽。
吴中昔有梁朝桧，范相祠堂狮子林。乔木只应占世泽，禅关时许坐鸣琴。
长廊野鹤巢香叶，古殿丹青锁翠阴。深夜蛟龙时一吼，独惊诸葛少陵心。
虞山西南太奇绝，流泉迸出青崖湍。横分一道地脉裂，倒飞十丈天风寒。
注披射日金光草，净泻孤云白玉盘。洪厓华盖渺何许，此时直欲招青鸾。
秋老山开锦绣纹，石门清气独氤氲。水深隐隐潜龙穴，岩峻时时过鹿群。
芋栗未收看野烧，松篁不整度秋云。地虚疑有仙人宅，笙鹤嘈嘈静夜闻。
江激寒涛殷晓雷，黄山门下海潮回。清秋白昼蛟龙舞，翠壁丹崖锦绣开。
缥缈楼台依日月，虚无云气接蓬莱。天风何处飞黄鹤，笑指王乔归去来。
不是忧生不学禅，持来一戒几经年。尘缘未了寻常事，犹向春风独自怜。
八十人间希又希，表闾岁岁映春晖。金花更献西王母，天上仙郎昼锦归。
不见批鳞今柱史，曾闻制锦旧神君。洪都太守真堪忆，对酒怜才日未曛。
何李谁传二妙并，不应秀句有邹生。三湘愁鬓时相对，参伍双悬江汉名。
遇仙漫作题桥客，桥作仙题似有神。玄鹤再来人不识，赤龙深锁十千春。
我宾尔主各匆匆，北去南来等断蓬。何事得无长太息，此生宁有再相逢。
黄尘敢避骡蹄蹴，红泪初乾马鬣封。不但别离才苦恼，时时悲喜戏场中。
夕阳峰顶一攀跻，万里川原望不迷。帆影远来江树外，山形多在石城西。
苔荒辇路人稀到，花近禅房鸟乱啼。直到翠微亭子上，漫吟重续旧时题。
春日春盘荐白鱼，地幽全胜野人居。诗篇静阅新晴后，茶臼闲敲午梦余。
花落语莺还在树，竹深流水细通渠。将军莫厌过从数，几日东桥有报书。
金石交情老不移，尊前重睹旧丰仪。清风竹径临茶灶，细雨邻墙见酒旗。
世事且归胡蝶梦，春情多寄海棠枝。西斋两月无清兴，病起逢君一赋诗。
卧病经年喜遇君，草堂清话到斜曛。浊醪拚取尊前醉，险韵何妨席上分。
冷雨小蛩鸣切切，轻风残叶下纷纷。也知别后还相忆，何处钟声隔暮云。
风光欲动暖初开，万井熙然春意回。寒雨催将残腊尽，篱门送入好春来。
占年粘米呈丰兆，步屐田家有好怀。城市爱闲闲未得，百花丛里谩庭台。
兰陵小盎候春开，笑饮仙丹一面回。野水到门唯绿绕，山人得句放瓢来。
先时霂霢资神力，此日晴明惬老怀。正赖皇明调玉烛，万方熙皞乐春台。
扶光寒射海东红，砥柱中流起梵宫。粤徼千年留壮丽，江波万派尽浮空。
依微树色当窗见，隐约禅房有路通。解道摩尼知是否，乾坤清气满鸿濛。
庙貌森严俎豆新，前朝冠冕识南人。孤忠独抗云霄志，百折犹存社稷身。
麟阁千秋争想像，龙门一代许攀麟。江边何物堪持荐，欲驾扁舟采白蘋。
丈人骑鹤自何年，窅窱郊原隐洞天。三秀独馀寒涧色，五株长结野坛烟。
潮通石井丹砂在，地入朱明紫气连。遗迹不随沧海变，故令仙史扣灵筌。
云锁松门野径幽，使车停处觅真游。筵开晴揽青山色，木落霜含白雁秋。
身寄灵踪探石室，杯深明月啸南楼。相随笙鹤犹堪听，只恐歌鸾未易酬。
层轩虚敞构新成，骋望乘春逸兴生。雉堞绣连千井逦，芙蓉晴削万峰明。
疏梅细逐雕檐落，乳燕频窥彩幔轻。恣赏浩歌那惜醉，谢家宾从喜同倾。
萍逢不尽结交殷，何事归心逐雁群。客梦庭闱章水远，路歧烟树粤江分。
游存五国观风论，匣有双龙傍斗文。两地比邻应未隔，相期意气几如君。
清夜维舟岸夹山，海潮断处水潺潺。千峰月色浮璚岛，万壑涛声响佩环。
游子浩歌徒自放，美人丛桂共谁攀。乘秋羽翮将无健，矫首渑池未是难。
秋深霜冷入天南，缁拂重逢喜盍簪。坐有黄花堪共把，壁留奇字许频探。
唾壶击后谈偏剧，刻羽歌来兴益酣。尘世蘧庐君自见，未须憔悴说江潭。
玄言念合意如兰，何事奇游拂鹖冠。兴逐浮云随去鹤，人从紫气望飞鸾。
半生题句江湖满，一骑飘尘驿路寒。欲向朱明寻胜侣，拍肩岩畔好相看。
锡杖年来遍五湖，津梁随处度凡夫。宝沉汉水思庞蕴，金布祗园问给孤。
七级月中光舍利，诸天云里涌浮图。当时玉带今何所，犹自逢人说大苏。
湖山寂寂老春华，行向空林谒释迦。遥挹奇峰浑翠黛，近栽深柳总烟霞。
远公客至非因酒，赵老人来且吃茶。衰朽未能空所有，敢同庞蕴不离家。
萍藻经春高石床，水亭终日柳花香。坐忘屋里青山近，卧起天涯绿草长。
楚国登楼空作赋，梁园啼鸟苦思乡。东栏芍药三年别，谁护西湖夜雨狂。
比玉芳名号雪斋，更无春色入幽怀。横琴独坐香闺晚，欲把新诗和铁崖。
双鹤徘徊几夕阳，孤山云水似潇湘。重游好探东风信，万树梅花舣雪航。
太平天子御金銮，奎宿光芒午夜寒。汉代文章推董贾，唐家科第属欧韩。
龙门浪暖成头角，雁塔风高快羽翰。虽是看花年尚少，莫将温饱问儒冠。
风云千载遇重华，赐宴琼林宠渥赊。丹桂广寒非月窟，紫烟蓬岛是天家。
食分绫饼堆红玉，酒出黄封泻绛霞。见说金明池上事，有人闻喜不簪花。
未央钟动曙光生，隐隐初闻柳外莺。风静御炉香篆细，日高斧座衮衣明。
螭头陛拥黄麾仗，豹尾班联白玉珩。最喜君王勤庶政，苍蝇声里问鸡鸣。
此君一别己经年，今日披图不厌看。风度只疑摇翠佩，月明应想下青鸾。
肯随群卉争春色，直伴孤松老岁寒。珍重凤凰池上客，尽将清节付毫端。
凿井深深傍玉堂，石根流沁一泓凉。冰壶夜浸秋蟾湿，云液晴涵甘醴香。
苔藓未生侵玉甃，桐阴初长拂银床。寒泉可汲应须汲，莫使行人为断肠。
昨夜西风袭缊袍，壮怀落落兴飘飘。全才人物思韩范，杂伯功名陋管萧。
阊阖万言陈国论，沙场百战灭天骄。前修未远斯文在，九辩何须赋寂寥。
定王台上关中土，西望长安多白云。贾谊才高空有赋，河间博雅更无闻。
太傅儿孙多济美，东阳绛灌少闻家。欲寻遗井无人识，蛱蝶飞来荠菜花。
岳麓道林何处是，郡人遥指水西村。儒宫佛寺俱无迹，竹树如麻暮雨昏。
早有声华动里闾，偶从戍役入皇都。淋漓翰墨人争羡，洒落襟怀世罕如。
荐剡交驰期效用，邯郸梦断竟长驱。旧游凋谢诚堪悼，蒿里歌残重叹吁。
天风乍起吹山雪，人日那堪匝地阴。自托身为苍水使，何辞车度翠微深。
乾坤客路三湘鬓，日月鸿霄万里心。东望白云生岭外，乡愁春思总难禁。
七日春来半风雨，况逢飞雪转多阴。瑶华堪折美人远，仙盖欲临湘水深。
十载风尘愁作客，百年交谊幸同心。索梅本谓能供笑，对尔寒花更不禁。
湘江如练带平原，长沙自古称雄藩。封疆万里秦郡国，阡陌一望汉王孙。
衡岳南来负形胜，洞庭北走开户门。感慨有怀洛阳少，治安策在何销魂。
郡国祥云拂曙开，三千百战亦雄哉。风尘正想飞霜剑，海国应怜献赋才。
长日莺花随彩笔，中天象纬落蓬莱。人文自昔看今胜，尽道曾经藻鉴来。
十万旌旗海上开，南征谁似武侯才。一时氛祲敛空尽，满野欢声动地来。
天极扶桑看今出，雨馀穷谷自春回。临觞雅有升平咏，丽藻惊昭云汉回。
齐云殿阁俨仙居，别有层楼俯万闾。桐叶自承茎露渥，葵花元向日光舒。
牙签玉检清相映，宫月檐星步独虚。海内簪缨尽倾盖，乾坤何必访樵渔。
翼轸天临帝子居，宫楼帘捲楚人闾。自怜刘向书能著，共识东平乐更舒。
玉树醉攀仙盖集，朱弦独抱夜堂虚。岂谓河山生远思，画图时展问耕渔。
休沐炎蒸思不禁，江楼向夕足幽寻。露华向靳金茎下，熇气偏从白屋侵。
思凿井冰沾道暍，谩挥毫雪傍栏吟。月明川上观流水，爱尔澄然物外心。
如焚暑气未曾收，我欲避之江上楼。今古人怜黄鹤去，乾坤身似白云浮。
鸟飞欲堕炎波里，鱼跃频惊火树头。拟倒银河涤寰宇，祇悲渔父失沧洲。
芰荷容易问初衣，鸟鹊何缘启夕扉。明月恰随公子盖，小园同偃丈人机。
诗名拓落沧江稳，秋色峥嵘白露稀。盛世漫劳歌凤德，即今解网放鸿飞。
宛陵南面敬亭峰，山水青青思万重。雪霁双溪寒对酒，风来远岫夜鸣松。
窗临太白看云处，门对玄晖玩世踪。闻道一麾今出守，未应林下独从容。
春脚潜行何处寻，羲和振辔耀苍林。九阊尽出三阳色，万象齐开复旦心。
岂有尧天仍十日，且依禹历数分阴。东方斗柄从兹揭，皞帝龙车合远临。
玉衡指东露华冷，朔飙暗度梧桐井。张檠乱谑开双颐，铜龙咽漏宵将丙。
仆御执炙兼进卮，筋力跛倚神俱疲。客眸耿耿若岩电，搜肠呕肝断须髭。
五人同骋谈天口，隔墉魑魅踉跄走。挥手出门天宇昏，沿衢木栅悬灯守。
严霜砭肌心恻悽，辘轳声断金井西。解衣匍匐登床睡，四邻咿喔啼天鸡。
昨书曾报过吴城，细数行人马上程。寒月满湖圆又缺，今宵应到旧南京。
朔雪寒江共岁华，不堪飘泊淦江涯。扬帆欲破千重浪，把酒来看六出花。
直北烽烟横古堠，征东车马暗平沙。只今玉食忧当局，赌墅还谁似谢家。
莫问沧桑几变迁，且须沉醉落花前。天涯海角惊苍莽，暑去寒来任自然。
四垒未宁思虎旅，八荒多难尚狼烟。腐儒未解安时策，惟愿银潢巩万年。
宫衣犹胜舞衣斑，奉檄何妨再出关。王事未遑将母去，天颜应喜侍臣还。
新梅岭上堪乘兴，弱柳墀头正好攀。况是明光须起草，莫因吟眺滞江间。
争唱菱歌不肯休，红妆漫绾上青楼。五陵年少如相问，云里新声是莫愁。
庾关行近日犹曛，乡国风烟此地分。路入长安天不远，北征鸿雁望燕云。
烧烛摊书夜正长，一声萧瑟满林商。不因为拂低垂苦，那遣新凉到草堂。
谢氏家林宴赏多，况逢宾从有羊何。思玄客已还山久，问字人多载酒过。
雪后庭阶喧鸟雀，月中簪弁杂烟萝。登楼更滞风尘日，徙倚那能不醉歌。
荒城击柝坐清夜，微雨疏灯对浊醪。三径薜萝同杖履，五陵烽火暗弓刀。
明堂君拟陈歌颂，歧路谁今感鬓毛。丛桂岂堪留客久，翻飞秋望彩云高。
荡子年来轻远行，河梁那复念闺情。月明夜识昭关戍，风急寒流易水声。
不见紫骝还玉塞，尚闻黄鹄饯金城。伤心独有隋堤柳，折尽长条却更生。
青雀黄龙驻彩旄，牙樯锦缆照宫袍。当今学士谁山斗，自昔文人擅水曹。
象纬中天流说剑，云霞绝壁堕挥毫。他年胜迹留孤艇，肯让登仙郭李豪。
台上黄金半草莱，追风蹑电且徘徊。穷当岐路千愁集，老向风尘百病摧。
上国寒梅从报雪，故园新箨已闻雷。殷勤为问余工部，几日青帆泗上来。
百里溪山不计程，使书遥辱过柴荆。姻㜕分内二家好，道义胸中万古情。
单父琴归閒宓子，浔阳菊绽老渊明。知公已脱尘涂屣，策杖芝山日少萦。
钱塘儿女不学针，月明楼下理胡琴。逢人但道新番曲，不识春愁海样深。
十八嫁郎眉未开，郎轻离别重求财。扁舟一逐江潮去，日日潮来郎未来。
郎去从征不见来，门前小径已生苔。愿得海门高万丈，倒流江水送郎回。
湖上儿女宫样装，小舟荡漾芰荷香。逢人便唱相思曲，不道侬家有阿郎。
郎去从君二十年，花开花落任春妍。门前有个垂杨树，不着游人系画船。
十五十六月正圆，楼头买卜问青天。月如照到吴江水，郎在吴江第几船。
葛岭东头是相门，当年甲第入青云。楼船东入里湖去，何曾望见岳王坟。
天姥山高风露清，下方路转上方平。花先得日开偏早，鸟惯闻钟宿不惊。
飞阁危从云外起，回泉幽似镜中倾。梦游更觉云霓远，儗借仙人鹤背轻。
南徐曾接采真游，尊酒空江落木稠。共我五湖分半席，怀人一日抵三秋。
龙门忽枉山藏副，鸿宝能开泽畔愁。见说人豪犹好在，未容馀子漫登楼。
翰林供奉白头时，洗墨归寻古剑池。近得王家湖水帖，遥传谢氏敬亭诗。
扇头云树摇山翠，障子烟花动海漪。频过时川草堂否，三游空结梦中期。
傅说版筑舜畎亩，纥千山头乃生处。画工故作双鹊图，雪满江天立枯树。
蚤向龙楼夺锦袍，含香暂辍下仙曹。牙樯十道催燕饷，画戟千山醉楚醪。
芒砀龙蛇閒大泽，吕梁鱼鳖静飞涛。莫誇戏马前朝句，今日登台属俊髦。
大雅文章孰敢先，周南风首国风传。贤关自古雄三辅，宪府于今况少年。
名自仙郎高起草，人于讲座识含鳣。正是两阶干羽日，即看万里净烽烟。
万树晴光淑气催，行春一马独徘徊。云移玉笋空中出，日映仙葩镜里来。
极浦绿烟川草遍，小桥红阵野棠开。莫伤戎事淹衣剑，且把年芳入酒杯。
修戟真能不后期，佩刀还喜陆剸犀。貔貅步下风云壮，娘子军前号令齐。
川涌惊雷原野动，山苞含雾塞天低。即看灭此方朝食，扫穴翻营日未西。
简书朝下彩云巅，貔虎风飞玉帐前。金戟挥回三舍日，铁骢嘶断万山烟。
天开泰运收全胜，地展皇舆控极边。岂有谋猷叨献庙，独欣孝友共登筵。
锦队翱翔建水东，咆哮猛士竞弯弓。帐前百步穿杨巧，马上双飞饮羽雄。
诸葛山昏禽欲尽，步兵厨裹酒为空。明朝纵猎围还合，射虎平林更射熊。
南海骊龙不爱珠，水心擎出夜明孤。云流上下天浮动，月浸空濛地有无。
两岸交花摇彩槛，千艘横渚散飞凫。即看佛宝连金界，全胜仙人弄玉壶。
苍梧亦进野人舟，怪得刚风故打头。陈子贪泉留警句，明朝还作石门游。
深港维舟我不宜，篙师力不胜风师。骄阴冷送霏霏雨，明日阴晴未可知。
罡风猎猎下征鞍，十月严霜次骨寒。喷石澌沙犹古水，流苍滴翠是新竿。
寒鸦野店楸林黑，冻马荒亭莎叶乾。何似山斋闭关坐，南华摊向火炉看。
烟雨苍茫古渡头，辞郎谬说侍郎洲。河山极目忠臣恨，云树迷津义士愁。
盼断征尘枯石化，挥残别泪竹斑留。徘徊忆得当年事，枫叶芦花远浦秋。
岛夷蠢尔恣凭陵，蜃海楼台气郁蒸。寄寓昔年同养虎，飞扬今日异饥鹰。
舞干转藉鸣琴政，驱鳄还资化雉能。共道和戎蒙上赏，歌钟旋见主恩仍。
倾盖都门语便深，孤踪犹自恋长林。东山不为苍生起，谁与当年挽陆沉。
连日登山意未阑，今朝又宿白云间。帘帏寂寂心初歇，星斗垂垂手可攀。
竹叶煮汤消夜渴，杏花留雨作春寒。碧鸡且莫啼清晓，一枕华胥睡正安。
太华嵯峨一望遥，到门犹碍过溪桥。慈云长见阶前起，孽火都来海上消。
屋近树阴晴亦暗，砚涵竹露夜还潮。从今剩买游山屐，野客无妨屡见招。
仙姿寒湛玉壶冰，斩叱群魔走百灵。万里风云生赤日，九天雷电下青冥。
瑶坛鹤唳秋如水，蕙帐人幽月满庭。安得相从过衡岳，飞行同蹑凤凰翎。
物外逍遥月鼎翁，先生早岁得相从。榴皮画壁成黄鹤，竹叶书符化绿龙。
天女时闻苍水佩，世人空拜累珠峰。神游倘遂烟霞约，便解朝衣问赤松。
玄都道士身如鹤，长傍青松寄此生。梦破九霄风雨急，神游八表雪霜清。
琼笙每应秋声起，缟羽微连夜色明。我欲相从拾瑶草，漫山落叶断人行。
春晴步屟黄泥阪，杨柳阴阴水拍城。童子候人如鹤瘦，羽仙飞舄似凫轻。
碧桃花绕樵云屋，绿酒香浮贮月罂。醉里却嫌天地窄，倚阑吹笛到天明。
西望长安怆别颜，荒城迢递白云间。行人恶听河声险，旧路长连草色閒。
树里月来通汉苑，天边云霁傍秦山。凭君如见关门尹，为问青牛几日还。
鸣弓日晚骋霜蹄，灞上飞花踏作泥。辛苦塞垣多少恨，五陵春色醉中迷。
玉露寒侵鳷鹊楼，桂花池馆恨悠悠。不妨歌舞留人醉，一夜清光减却秋。
鱼鳞居次龙堂高，琉璃砌空银烂涛。波灵泣诉海若浪，腥风卷昼云漕漕。
珠潭沉光瘗神妪，瘦蛟啾啾走沙雨。仙郎秋袂斑斑啼，泪花凝碧扶桑树。
湘人敲鼓迎二真，娃郎苕绾参差尘。东风剪雪绡绿水，半天斜露葡萄春。
竹根沿花铸明月，野坟死草泉幽咽。铜龙玉狗阍重重，东方不高眼穿血。
门巷清明燕子来，绿杨如雾掩楼台。同随女伴秋千下，更向花间斗草回。
金井梧桐下玉阑，琵琶弦紧不堪弹。欲将宝镜匀新黛，卷上珠帘怯早寒。
锦幕围香宝兽危，晓妆临镜涩胭脂。绣笼鹦鹉嫌寒重，犹向帘间觅侍儿。
三坛中夜讲真经，大集群仙列下庭。唯有老君修别殿，手书云篆送玄冥。
平朝日出殿门开，凤扇双行引上来。遥听太仪宣诏语，罢朝新幸望春台。
蓬莱东望海天隅，千里淮山赋卜居。夜月蚁香芸屋静，春风蝶梦竹园虚。
公车宠赴京都召，宾幕恩承省部除。形胜中原夸自古，浮云苍野览青徐。
四海交情三益并，两都仕路十年同。座连樽酒谐今夕，秀挹江山让此翁。
旧史断文虫篆古，小炉新火兽堆红。公馀莫厌频相过，对月怀君思正浓。
纤腰娥眉眼如醉，惜别含羞枕郎臂。鸳鸯枕上哭垂垂，一声一滴珍珠泪。
邺中怀古正秋风，词赋深惭谢氏工。生欲移家辞白雪，没随疑冢对青枫。
诸王礼数何常绝，七子交期竟不终。自是贵游无远识，布衣未必叹飘蓬。
明灭渔灯出乱流，依稀戍鼓傍行舟。客程尚隔三千里，归梦先逾十二楼。
阮籍东园飞藿满，罗含西舍暮云愁。不知射策成何事，长使高堂寄远愁。
秋尽蓬山惨不骄，流泉夹岸夕阳遥。伤心国士酬恩地，瘦马单衫豫让桥。
马上闽关若太行，白云飞处似河阳。宁教带雨将归梦，莫更因风度远乡。
亲舍几回空外忆，宦情偏向此中忘。遥知吏散棠阴下，柱笏行看欲断肠。
香林新雨四无尘，绿树初齐古寺春。病起独寻芳草路，林中偶接放歌人。
未酬谈笑形相得，稍问姓名意已亲。落日还归城阙去，愧君云水一闲身。
麦粥吞声对夕曛，重披遗草坐宵分。苦吟一诵睢阳作，正议初传丞相文。
片字藉公争杲日，九章得汝播灵芬。千春大义应同识，此际交情总让君。
黭黭关河白日微，遥看天末泪沾衣。空怀东郡门人怨，欲觅西台故客稀。
马鬣十言谁表墓，龙威一卷独扬辉。藉闻德祐年来事，益叹人间岁月非。
新霁山堂鱼鼓鸣，杖藜相约过南城。残年方外思寻药，衰眼人间望洗兵。
麦粥分厨充客饱，梨花逼座照春晴。异时应续襄阳传，先叙诸公出处明。
烟屿湖南春鸟鸣，垂杨几日拂江城。望中衡宇归陶令，战后山川过步兵。
古寺传瓷寻地僻，故人剪韭集天晴。益州遗老今犹在，重与相看鹄发明。
会稽行在隔江头，不把杭州作帝州。故老莫论千载事，年来吴越几春秋。
几处楼船湖上逢，半闲丞相有遗踪。天教秋壑生瑶草，重牧吴山第一峰。
弟兄双鬓渐如霜，惆怅天南各一堂。共席恰还欣对菊，分飞空复想寻芳。
丛枝带月疑无色，细蕊经寒尚有香。何似棣棠花靴匕，徘徊今夕岂能忘。
旧业新营仅免霜，何如别墅敞华堂。频年闹里身同寄，此日闲中色转芳。
最喜轩轩尘不染，更看习习座生香。从来挟得贤中馈，作客离家亦自忘。
夏氏双亲七帙馀，承恩褒锡有谁如。龙章焕烂来天阙，贺客骈阗溢里闾。
银带乌纱明彩服，珠冠霞帔杂琼琚。一门光显存忠孝，会有芳名太史书。
西向宜州五马行，乍辞天北凤凰城。台郎暂借分符寄，骑省先推作赋名。
遂使农田常积贮，不劳征戍远勤兵。藤江挥手频凝睇，经术还徵入汉京。
摩挲狠石睨英雄，俊辩俄生万壑风。还记卧龙怜小姊，独来床下拜庞公。
圣主恩深太宰还，亲承优诏下天关。重来正作三朝相，蚤退仍登一品班。
鼎和盐梅元济世，云成霖雨却归山。丈夫出处应如此，不在严陵一钓间。
庭外秋风一夜生，因君归去不胜情。故园松菊犹存否，鸿雁来时好寄声。
玉堂天上近台垣，未报涓埃愧圣恩。待许衣冠挂神武，湘南归老水云村。
河自安山一派通，百年疏浚宋司空。当时蓑笠寻源处，犹在村翁指顾中。
万里关山路渺茫，年年佳节在他乡。催成两鬓如霜雪，半是晨风半夕阳。
宁须种种谱宣和，一片春云亦自多。谁遣此君相伴住，翻枝常入楚人歌。
梦醒书斋月欲斜，瞢腾病眼半昏花。长安第一楼头客，独向西风苦忆家。
紫塞先秋已有霜，暂来栖息水云乡。北归只待春前后，可是区区恋稻梁。
古洞云生故故幽，悬泉况复带云流。玉龙倒捲寒成雨，海蜃何来气结楼。
炼石只今传玉女，飞花几度引渔舟。高怀惟有何公子，欲共岩阿一榻秋。
禁钥沉沉听未终，惊翻初日夜光融。输成玉粒三千斛，制出琼绡十二宫。
十月轻寒早赐貂，同云覆遍喜先饶。几回飞舞迎仙仗，渐近阶墀一半消。
问余何事寄西林，祗为从前枉寸阴。欲识只今端的意，请君细玩壁间吟。
青?当年觅路头，几回联辔向圆丘。别来老大浑无至，愧负乾坤第一流。
一卧云山三十年，饥餐粝饭渴清泉。此生自信能知命，莫把行藏更问仙。
长官辞县赋归来，独爱幽花手自栽。何日一樽同笑傲，东篱饱看带霜开。
只今惟有大司成，岁晚能全故旧情。犹怪书来无警戒，索居多过赖谁更。
移来何处此花神，半亩浓阴寂寂春。莲社千年留胜迹，天香万里动游人。
连云覆石苍苔古，当暑舒英玉爪新。不是精蓝收拾得，王孙终误醉芳尘。
四壁萧萧影尚遗，焚香独拜不胜悲。蜗牛迹满翻经石，蟢子罗张入定帷。
山里楼台仍旧日，堂前松柏长新枝。狮弦欲听知难得，惟有寒风澈夜吹。
仙郎天上佐飞龙，曾向丹邱寄远踪。留得亭前双玉舄，白云长护紫霞封。
松萝葱郁翠如屏，户敞朱明昼不扃。回首灵游沧海日，依依时有羽车停。
紫气氤氲袭翠微，璚花瑶草自芳菲。寻幽散步云林里，挹得仙风满袖归。
凤笙吹彻上嵩山，缥缈声流碧落间。夜静疏林清籁度，却疑仙傍月中还。
涛上西风起片帆，青山携手上巉岩。双江秀色看俱发，十载清觞得共衔。
远浦不禁回雁鹜，高台犹为护松杉。求羊若许能相待，三径归来荷短镵。
不将奇筴谒重瞳，却醉秋霜入橘中。绿发岂随沧海变，素衣曾拂洛尘空。
清高堪并吴门隐，骚赋原推楚客工。闻说卧游多胜事，扁舟还忆五湖东。
越台倦客感飘蓬，腊尽遥天岭树空。远志东山鸿鹄羽，将离南海马牛风。
井中投辖筵初散，梁上流云曲未终。春到湖堤君试看，渡江梅叶比花红。
逸羽翩翩万仞翔，更怜高论挟风霜。大廷封事存师友，名岳藏书辨霸王。
十载灌园惟古处，几人佐锻共清狂。岁寒未减松筠色，肯拨蓬蒿过草堂。
山市犹喧夕已曛，岁残人事各纷纷。桥逢白鹤谈尧代，家乏黄羊似灶君。
逋客星霜容易改，草堂蟋蟀不堪闻。嘉平欲向桃津问，何处骑茅上紫氛。
海客曾乘八月槎，名山原属列仙家。松巢老鹤将雏子，石壁苍藤落细花。
绛节有期朝玉阙，芳词何处寄瑶华。上清路比明河远，秋入无缝片片霞。
云根寒彻水泠泠，开士严居雪满扃。上品莲台皈净土，六时禅诵入青冥。
老猿解学跏趺坐，慧鸟能持般若经。葬石自从成幻化，昼间花院响风铃。
清漳自绕邺城边，霸气雄图入野烟。蒲叶唾残千里井，豆萁歌断上留田。
周文事业惭分鼎，宋玉风流惜感甄。铜雀至今春不锁，应徐羁旅忆当年。
古木垂藤委巷穷，柴门长掩鸟声中。风光傍砌怜书带，日影沉溪怯射工。
孤磬每参音响断，残灯时窹燄华空。故人欲问春来事，颇与禅关老衲同。
竹里悬车十载间，萧然光禄在东山。酒船爱客金鱼换，经笥传家玉笋班。
半岭烟霞闻凤啸，三朝火藻近龙颜。未论卿月临宵迥，沧海清辉岂易攀。
长日壶觞止半醺，泉声时在柳头闻。云生北渚迷松色，雨歇西岩过鹿群。
山寺有僧求醉帖，草堂无客赏奇文。烟霞万顷柴门外，芳草微茫路不分。
村北村南麦正秋，石榴开遍屋西头。槐阴午院初移榻，山色晴帘不下楼。
书卷爱储高士传，酒钱堪博醉乡侯。草衣木食平生足，不愧当年马少游。
门外君来识履声，儿童见惯亦欢迎。百年友义南州榻，一代诗豪北府兵。
书院雨添芳草遍，砚池风引落花轻。酒边不话人间事，但鼓瑶琴一再行。
池塘风动水沄沄，静倚南楼坐夕曛。春到绿回江上柳，雨晴红见海东云。
班生壮节曾投笔，苏晋长斋不茹荤。病起浑忘腰带减，傍人错讶沈休文。
年来懒向红尘地，喜与冯君结社游。数片寒云迷野屐，几条秋水挂高楼。
分为池沼摇明月，获却鱼苗打白鸥。闻道十洲元不远，要通一派接扁舟。
十年谈剑意徐徐，此日相思叹索居。生计每从愁处拙，故人多自病中疏。
看花共逐缁尘里，把酒翻怜绿鬓初。欲售长门还有价，恐将词赋薄相如。
蚤岁经生尔妙年，一朝提剑请燕然。惊人策上三千字，报主心悬尺五天。
江表久知潜鳄迹，边庭须见静狼烟。春风此际平原酒，尤爱山花对客妍。
征轩暂止白云乡，爱尔琼枝共一堂。缘鬓经年容易改，缁尘随世未应忙。
当筵月色留清曙，照眼春花舞翠裳。回首西园飞盖处，风流宁论五陵狂。
多君握手重相怜，桑梓情深念昔年。即墨谤书劳访问，燕台游铗感周旋。
诗篇一起中原色，经术原居汉室先。别后青毡多阒寂，何因门下听朱弦。
弥旬卧疾越江干，无限乡愁遣更难。梅雨涨溪啼鸟滑，蒲烟湿岸落花残。
玉阶累撷芙蓉珮，瓦缶犹斟苜蓿盘。身世浮云知底似，客怀直欲向谁宽。
霜满琼林度晓钟，月华流韵彻晴空。投簪几忆鸿鸣露，欹枕犹惊鹤唳风。
银叶香消深馆里，梅花调远古城东。十年感慨成无寐，应律音长岂世同。
晓试春衫雨雾中，半庭芳草湿残红。杜鹃啼过斜阳去，又是楼头芍药风。
故朝台馆势连空，多在荒烟野水中。愁杀芦洲风急处，寒笳吹过暮城东。
飘风急雨燕初泥，新竹成阴小阁西。数卷残书香篆息，园花落尽到荼蘼。
依稀烟树暮鸦风，春事无端怪落红。白发相知有谁在，卷帘闲坐雨声中。
残花细雨半钩帘，过雨溪山总翠蓝。禁火人家春寂寞，莺啼应未到村南。
万里西风吹羽仪，独传霜翰向南飞。芦花映月迷清影，江水涵秋点素辉。
锦瑟夜调冰作柱，玉关晓度雪沾衣。天涯兄弟离群久，皓首江湖犹未归。
十年握手愧君知，澒洞风尘鬓已丝。元叔倚门终肮脏，长卿慢世自栖迟。
过河独抱枯鱼泣，斫地空歌老骥诗。陇首云飞秋色起，江湖又是雁来时。
虫声半掩荜门空，短发朝来不受风。日出山光落衣桁，雨余秋色在梧桐。
蹉跎海岳孤筇外，荏苒年华一镜中。万事浮云多变灭，莫将衰泪泣途穷。
来縳作饭菜为羹，惭愧山农饷我情。一饱年来非易得，五湖无地可躬耕。
老树荒村鸟雀稀，隔溪茅屋午烟微。黄云压地门深闭，积雪满山樵未归。
一树梅花闲觅句，十年湖海叹无衣。钓鱼却忆披蓑客，小艇寒江兴不违。
沧江无数白鸥群，欹枕渔歌杳杳闻。断港浅浮消雪水，薄阴微敛护霜云。
鸡鸣渐觉人家近，木落遥看浦溆分。茶灶笔床舟一叶，布帆影里见斜曛。
月吐青山夜四更，梦回酒醒正寒生。满空霜色白于雪，绕枕江流细有声。
蚕茧纸新教写字，龙香火暖听吹笙。少年场上春游骑，葑水桃花旧日情。
青萝小屋绿莎墙，腊后梅花已试香。一斗东邻买桑落，千金北客问干将。
读书研破鱼生釜，卧雪斋虚月到床。欲识溪头春几许，新波新柳似鹅黄。
一番秋事老芙蕖，萧飒寒生暮雨余。村巷犬声如吠豹，邻家灯影有归渔。
重阳酒熟萸初紫，五柳霜清叶未疏。卖赋虚名吾岂有，向来多病似相如。
寻真何处觅层城，观起金台接太清。鸠杖尚留九节在，霞衣犹见五铢轻。
闻月野鹤亦自适，流水桃花空复情。歌罢怀仙一长啸，昔阳红照万山明。
竹院春深亦乍晴，青山历历水盈盈。白云草木连沙漠，玄菟旌旗拥穗城。
人在重围风雨暗，鸟啼高树雾烟轻。从来识得荣枯理，不谓离群感独生。
雨到秋深易作霖，萧萧难会此时心。滴阶响共蛩鸣切，入幕凉随夜气侵。
江阔雁声来渺渺，灯昏官漏夜沉沉。萧条最是荆州客，独倚高楼一醉吟。
南山有虎不避贤，君乃以手摩其颠。北山有鸟文彩鲜，君之毛羽何翩翩。
昔人曾忌直如弦，况有高才朝士前。时若怜才更容直，请子横飞上九天。
五千精锐下良乡，云里旌旗斗日光。诸将不知中使贵，夜来马上别君王。
宫车七月度居庸，天子巡边御六龙。胡虏还藏三万里，却鸣金鼓下云中。
海日遥凝上将袍，胡霜不及侍中刀。兵临瀚海冬无雪，骑转阴山马正骄。
圣皇神武自天成，游击兵威旧有名。一骑独驰三百里，日斜同上广洋城。
内髻宫钗出近臣，娥眉处处捧龙鳞。北京虽有中秋月，西上还看十月春。
边军随驾尽鹰扬，马上文臣亦武装。云绕旌旗来五柞，春随箫鼓到长杨。
偶索黄花野寺过，贪将酒盏对花歌。眼前赤土非吴有，天外青山似洛多。
云榻禅心秋海月，松窗梵语夜江波。閒僧本是无愁者，种种如何发也皤。
泉源冰窦入春分，鸟语花香迟客闻。戍鼓寒沉龙塞月，夕烽晴照雪山云。
年来近野多戎垒，时过回阳几雁群。险绝颇怜今昔地，莫教空说李将军。
老去风情似乐天，恨无张态抹朱弦。一春酒病稀游赏，啼鸟莺花共怅然。
水边帘幕远笼花，游女时时出浣纱。记得横塘沽酒处，画船明月载瑟琶。
雨多池馆草毵毵，酒色寒销旧舞衫。燕子似怜花落地，殷勤长带软泥衔。
菖蒲叶老芷花新，地暖鸳鸯护水纹。不上高楼无远恨，江南春尽草如云。
甲第晨开簇锦鞍，同时休沐帝恩宽。形容不改登科旧，樽俎还追锡宴欢。
漫拟新诗赓伐木，相逢明世喜弹冠。招寻岂为酬良月，应共芳情保岁寒。
陈遵投辖罄交欢，池上酣吟并倚栏。月到玉堂秋转静，天回瑶阙夜偏寒。
坐听客子穿云笛，恍见仙人承露盘。金马明晨还待诏，清光应忆此时看。
六朝王气盛当时，水满秦淮绕帝畿。帆落旧都江色暮，月摇金塔梵钟微。
壮心淡泊听莲漏，客路萧条恋禁围。回首山阳成往事，不禁禾黍叹依依。
寒色千门日易低，为君一过玉河堤。月移赵瑟佳人起，雪照吴钩侠客携。
官阁梅花孤梦后，钓船春草五湖西。天涯尺素题何处，好忆燕台疋马嘶。
柴门深闭蓣徐煨，沽得邻家村酿来。白发衰颓聊遗岁，山妻稚子笑颜开。
此山幽胜武陵源，仄径深藏别有村。篆石画岩犹墨迹，回廊寝殿但苔痕。
谩劳往事怀千载，且与浮生共一樽。混世也知随地得，伐檀能不愧殊恩。
大江南泛渺云平，樽酒难消此日情。一笑天涯殊去住，三春物色半阴晴。
尚书家世元无忝，太仆才华蚤有名。莫讶高怀抛不得，琅琊山水亦蓬瀛。
再疏殷勤沥悃诚，九重恩许促归程。岂缘蒲柳先秋虑，欲尽庭闱爱日情。
天阔谩疑飞鸟倦，月明偏照去舟轻。难忘最是滁西涧，犹记黄鹂三两声。
京国劳劳汗漫身，又从歧路度王春。最怜孤馆青灯夜，遥忆高堂白发亲。
池草不妨诗梦绕，盘椒宁惜颂声频。江南胜概真如画，触处梅花照眼新。
归来无日不窥园，何事春初独掩门。每为雨师兼酒债，却孤山郭与沙村。
疏林迸玉储新刻，曲水流花涨旧痕。欲假天公放晴霁，杖藜徐步武陵源。
时当夏至不闻雷，剩有霏霏雨熟梅。旋摘园茶烹石鼎，满㪺泉水涤山罍。
云横远岫形如画，风送啼猿响若孩。怪底笔端多窘涩，由来万卷未淹该。
寻真曾向鲤湖游，十二珠帘翠欲流。此日輶车过石竹，千年胜槩壮丹邱。
层厓云染四时紫，古洞风生六月幽。犹有浮名驱未得，刀圭未识肯分不。
乌府先生拥使旌，玉函驰献片帆轻。滩声入夜怀增壮，树色经秋眼倍明。
红日喜瞻双凤阙，白云遥指万安城。莫因家庆频留恋，还慰南闽伫望情。
仙人御风行万里，九土茫茫尽烟雾。张骞有术却乘槎，飘然直上天河去。
顺流更欲下昆崙，霞衣又拂三株树。莫将胜事论有无，直对芳樽咏佳句。
江头拳石稳且平，水光不动江无声。沙头细草树阴密，白鸥自傍沙边行。
野色萋萋及春暮，浮云片片随风生。老态疏慵厌尘事，钓竿且复寻沧溟。
点白先生归去来，海邦山色空崔嵬。旧时桃李满城郭，纷纷还向春风开。
先生门栽五株柳，头戴葛巾手持酒。仰观宇宙薄浮云，富贵于吾复何有。
杨子长江绕书屋，一点金山隔脩竹。鲈鱼作脍白似银，莴笋堆盘烂于玉。
先生此乐当何如，屈指万古惟陶朱。我有扁舟欲相访，白蘋秋水连三吴。
卜得幽居傍翠屏，涧泉偏爱枕边听。晓来岚气冲帘入，湿透床头相鹤经。
芹泥衔罢东风软，舞趁绿阴娇似懒。飞来新垒立多时，说尽閒愁春不管。
薰风池馆午云凉，红玉层层沁水香。疑是西施醉归后，笑将微露洗残妆。
水西丛苇隐君家，门倚西风散雪花。几度夜深看雁集，一钩寒月映寒沙。
高树疏阴送晚晖，桑榆路近鹤先归。披襟偏爱秋风爽，碧叶满山云乱飞。
满城车马任追攀，静卧心閒梦亦閒。门外红尘三十丈，垂帘如隔万重山。
纸窗露湿金徽冷，何处辘轳响银井。须臾松风拂座来，夜乌啼碎梅花影。
柴扉寂寂春自迟，流水高山入梦思。赏音无地寻知己，欲买黄金铸子期。
岭南暮冬如暮春，鸟声百变殊可人。上阶芳草碧烟细，入槛芭蕉罗扇新。
芙蓉湾头花更好，暖日晴波鱼艇小。忽忆江南开画船，锦云十里湖山晓。
凤诏新传自九天，秋深花共绮云妍。茧丝忧切监门绘，箸借风清紫塞烟。
万井恩波霖雨润，四朝元老地卿贤。冰厨酿得芙蓉露，重挽行驺醉别筵。
广郡延袤古桂阳，郡人不省是维桑。换盐忽漫逢宾客，食藕因思制楚裳。
天下几州真刺史，我来一度旧刘郎。而今不作看花恨，消息王孙草尽芳。
丹阳丹室牡丹台，台下鸡冠花独开。未到明年春烂漫，可知丹在道人胎。
瑟瑟商飙剑色寒，家山俱入梦中看。长安元自知潘岳，莫赋閒居恋鹖冠。
籍籍声华满上京，秋来忽动綵衣情。松萝旧社行吟处，应听山莺忆友生。
渭城一唱一魂消，昨夜秋风吹鹊桥。最是江枫惜离别，不堪片片舞行镳。
倾盖逢君春酒卮，黄金台下细论诗。定知陟屺情偏剧，忽挂云帆易水涯。
赋就长杨芳桂丛，隋珠早已动三公。新都云树悬孤梦，便泛秋槎逐转蓬。
雨后青山色更新，登临都是赏花人。墨池化雨看鱼跃，夜气回光赛月明。
松涧石梳云母发，烟霞鸟弄洞天春。高冈羊角须臾起，九万联飞两翮轻。
看花曾醉上林春，又喜承恩出紫宸。百里牛刀初小试，九天鹏翮未全伸。
蓟门暮雪拈行旆，闽峤晴云接路尘。到日想知公事简，雁来莫惜宕书频。
仙踪何处醉屠苏，囊里长悬五岳图。独倚扁舟怀下榻，九峰山外白云孤。
大横山色望中青，飘泊偏怜水上萍。欲问杜陵投辖兴，老来嗜酒一猩猩。
五湖曾是学鸱夷，到处轻赍任所之。安得云窝陪杖屦，钧天乐奏自明时。
孤村篱落接溪烟，行后相逢动隔年。垂老渐知为客苦，穷途阅尽觉君贤。
乾坤有限唯看剑，今古无凭莫问天。呼酒典裘休惜醉，十年同病转相怜。
古寺钟残夜已分，三人同卧一床云。他时此地闻钟夜，未必连床又是君。
恨别君今忆旧山，感时予亦念乡关。天涯岐路几回首，岁暮风尘多苦颜。
方朔久疏金马诏，季鹰终为玉鲈还。江城紫翠群峰霁，望极春云杳霭间。
山馆凄清城日阑，花开荏苒引杯盘。俄传令节惊秋候，漫喜新逢得地官。
乌鹊故飞霄汉迥，星辰不动露华寒。七襄仅有桥边度，一笑应知人世难。
钱翁长余星一周，十年先着鹿皮裘。如逢海上添筹客，为我聊呼第二筹。
翩翩戎服傍高牙，长揖归来兴未涯。别梦乍悬淮海月，乡心遥引越城霞。
毫端秀色舒毛颖，匣底寒光照莫耶。最忆元方油幕卧，独将清啸和悲笳。
轺傅今逢盛汉年，青云挟策气翩翩。客卿双璧全归赵，国士千金半入燕。
匕首独持名岳上，垆头曾醉大江前。五陵任侠君方少，应笑扬雄老尚玄。
枫落吴江秋已残，鹤归辽海路漫漫。龟蒙性僻曾投散，卜式财轻竟不官。
谁向烟波寻画舫，几将功业混渔竿。宁山道口碑三尺，尽有行人堕泪看。
虹桥回首挹清芬，几度缄书寄鹤群。访道旧寻偃月子，游仙频梦武夷君。
溪声九曲流残雪，幔彩千峰入暮云。借问移家在何日，忍令仙乐不相闻。
谁兴濮议紊彝章，国是纷然失故常。慷慨一言思悟主，艰难万里遂投荒。
君于职业真无负，我忝乡人与有光。去去还珠亭下路，苏公千载有遗芳。
共倚层崖百尺巅，红轮如在掌中悬。光摇紫翠千峰外，明动苍茫万国前。
赤鸟乍看飞粤海，烛龙徐觉转钧天。彤云东望扶桑近，拟欲掺觚挂日边。
万树惊涛暝色幽，放歌曾忆昔年游。窗开北斗经檐下，夜静银河入槛流。
谷口云霞疏作雨，山中风露迥如秋。野人素有幽栖兴，一听泉声便倚楼。
遥空飞构倚长堤，瑶草金光路欲迷。刹影洞开三峡里，江流萦绕万山西。
香残象座僧初定，花落龙宫鸟自啼。金锁玉环休更问，碧云回首隔丹梯。
江水凄凄流白蘋，江城悄悄月华新。秦淮草绿乡心折，建业山青客梦频。
逆旅依违悲鼓角，长途奔走倦风尘。美人劳致瑶华赠，牢落扁舟万里心。
寒入梧桐万树霜，天涯回首独堪伤。风前画角吹残月，海上金戈蔽夕阳。
北去程途多壅隔，南来时事尽仓忙。风尘满目堪流涕，草奏无因入帝乡。
春色茫茫何处寻，洛阳台榭锦成林。三千紫盖东风尽，一片苍苔夜雨深。
欲采幽香传密意，难裁云锦寄春心。凭阑睇望无消息，回首池塘尽绿阴。
鶗鴂声残歇众芳，纷纷桐叶满银床。门临水国秋多雁，寒入金塘夜有霜。
旅馆萧条依橘柚，故人迢递隔潇湘。浮云万里奄西北，目断关河几夕阳。
南朝王气昔分明，盛业千年始作京。春树久迷江总宅，寒江长傍秣陵城。
三山落日明秋练，六苑轻风动早莺。闻说高皇初驻跸，阅江麾盖定专征。
湖上云山费扫除，半生心迹始酬予。兵戈转眼催人老，旅食随年作计疏。
鸿宝竟难参洞箓，阴符只合让农书。郊坰不作南阳隐，行路人犹说草庐。
风狂雨急夜三更，隐隐春雷已作声。节候数来先十日，多应群蛰未全惊。
颠张妙迹古藤萝，我欲临之墨枉磨。断石每怜脩褉帖，飘风深愧谪仙歌。
数行障墨浑如蚓，万纸堆床岂直鹅。自笑平生真蹇拙，天孙何日付金梭。
泪滴金杯不自知，天孙何约是来时。骑鲸别后无寻处，一步寒郊一惨眉。
圣断重闻感若何，翼然轮奂起盘窝。扁悬忠武真无忝，恩盖隆中永不磨。
灵肖罗池诛慢侮，祭堪梁父入登歌。戊辰告庙当残腊，寒怯梅花放未多。
卧龙迹灭可如何，栖庙山阳有此窝。华扁却从天上赐，穷碑留待意中磨。
贪贤礼忆三回顾，旌德诗从万口歌。千古隆中千古祀，大明恩典实蒙多。
为问仙郎鼓玉琴，清时何事便抽簪。榕人莫遂攀留计，只为椿林岁月深。
到处逢人口是碑，思莼且未及瓜期。高山流水赓馀韵，何武原垂去后思。
三公一日是襟期，岭月随君樵水湄。珍重长途千万里，清华指日待拗螭。
千里缄书两日前，今朝丰采复依然。金莲寺里观风地，白鹿斋中听雨年。
夜雪梦回开小径，秋涛观罢乏平川。梅花已有真消息，不用江南驿使传。
十五年前别故人，西南川陆每驰神。初心道德君无负，晚节山林我亦真。
杏树坛边怀旧雨，梅花国里认先春。安成去后长悬榻，诗话于今又一新。
瘗卷邱边秋草多，两知亭下客频过。故人三宿还辞去，独听沧浪奈水何。
炎荒蜀道宦途长，何处风光不饱尝。鹿洞旧游时入梦，烦君为我赋新堂。
忆年壁水青竹林，诸贤兀坐溪云深。而今讲院苍苔满，钟磬无声只尔心。
山人不爱青山住，乞得山中宰相诗。若遇郗家公子问，住山须待买山赀。
生男自好况怜才，杏子生仁菜有台。阿大喜多犹未老，之无识遍尚云孩。
科名十二看重拾，家帙三千取次开。说与眉山诸草木，苏家秀气数应回。
东风背立好腰肢，脉脉含情睡起时。若使画工开正面，罗虬应不咏红儿。
壶山八面照莆阳，吴氏传来奕叶芳。莫向通衢高绰楔，只谈世业教诸郎。
隐君轩外有寒松，元是徂徕秀气钟。独立不倾风雨势，后彫能抗雪霜容。
采花日暮防惊鹤，种子年深恐化龙。老去巳无丁固梦，掩关高卧绿阴浓。
瑶坛深处磬声微，羽客朝元午夜归。杳杳三山青鸟过，翩翩双舄彩凫飞。
岛间月色明珠树，洞里丹光透玉扉。剑佩几回翔碧落，天风吹冷六铢衣。
彩霞琪树共氤氲，七色班虬驾鹤群。玉佩冷摇沧海月，霓裳晴带绛霄云。
碧桃花绽春方永，金鼎丹成火自焚。清夜朝元向天阙，空歌声在始清闻。
屋后青山门外溪，小桥遥接稻秧畦。人家远近苍烟里，桑柘阴阴戴胜啼。
霜重榆关下角鹰，水寒蒲类半成冰。马嘶部落征笳动，夜月穹庐泣李陵。
秋风吹雁度浈江，客子担簦上小艭。招隐旧盟丛桂曲，藏脩今就玉莲缸。
上方萝月留僧偈，石磴松涛起梵腔。千载法门原不二，尘心都在静中降。
一片空濛紫翠浮，氤氲曙色蔼林丘。若非蓬岛神仙宅，应是云间白玉楼。
拂拂霏霏蔼暮天，遥看暝色翠微连。道人不作瑶池梦，祗恋青松白石缘。
桐树江头夏日长，沈沈水色映山光。幽人倚立桐阴里，消受閒边一味凉。
经纶事重国恩深，心忆青山未许寻。忽见石田新画障，一时高兴满云林。
神仙上界犹官府，清世閒行有几人。了却盐梅霖雨事，还公林下水边身。
朝来舴艋渡江沱，翘首辰州路尚赊。送雨溪云千骑合，舞风江柳几株斜。
时时望阙心何壮，处处看山眼欲花。沽酒邮亭拼一醉，不知身在楚天涯。
尔手拊之弦桂折，我耳听之音声灭。吴会鬵中泣紫烟，天风峡外摇残雪。
莫羡槎头缩项鳊，黄鱼味美较芳鲜。野夫得醉且须醉，一日清狂当一年。
采药空山归未归，扣门声受雨声围。偎檐两杏垂枝入，故弄拳珠点客衣。
日之夕矣岁云穷，独坐柴门似老翁。寒火数家烟水暮，白鸥飞去剩长空。
上高台而望大海，俯厚地而面长天。丈夫志气当如此，何事临风泪潸然。
辽海长城入塞中，虎符单出远临戎。不因边骑千重突，谁识将军百战功。
目数黄沙心不分，手调白羽气偏雄。汉廷复道无名将，独取书生校射宫。
客舍何因恋采薇，亲闱长日梦魂飞。犹欣太白陪明月，漫讶中台隔少微。
龙衮乍开新凤阙，羊裘聊问旧渔矶。春风咫尺长安道，拂曙兰桡度海圻。
霓旌万里拥楼船，共说牂牁汉郡年。秋浦送人歌白苧，夜郎吹笛待青莲。
两藩重镇盘江合，五姓番君后殿延。北极从来俯南陆，好将柔远答皇天。
向晓长堤信马驰，千峰削玉雨晴时。秋光满目堪描画，黄菊人家锦绕篱。
侧生可是中丞禄，不食还应养福田。留取左军量黑叶，居然佛果胜诸天。
龙门何客曳长裾，年少翩翩各起予。不是元龙豪气尽，十年湖海断来书。
括苍山下白云飞，汉水江头綵鹢归。微禄可能三釜养，远游应是五年违。
庭闱有梦关山隔，乡邑无书故旧稀。不为鲈鱼心独苦，黑貂几误老莱衣。
柳怯春寒未放绵，故人归思倍凄然。兰亭日日堪携酒，剡水时时好放船。
微雨轻尘催去马，翠烟芳树老啼鹃。知君更有重来约，不用看云白昼眠。
綵袖双瞻难弟兄，锦江万里计修程。舟行滟滪风生楫，家近蓬婆雪满城。
诸葛勋名新将略，二苏文采旧家声。浣花溪上多才思，莫为驰驱废短檠。
京华相识半乡人，潞渚逢君意更亲。认取画中山好处，草堂归访故园春。
南州乡里北州身，看画思乡总未真。若到练川佳绝处，也应回首潞河春。
夏日炎蒸可奈何，洗天凉雨不嫌多。儿童学得商羊舞，帘箔看渠石燕过。
满目郊园回白稿，一时蔀屋喜衰皤。先生未就藤床睡，思和陶唐击壤歌。
云霄回首倦飞黄，铎振黉宫声已扬。虚馆久悬延士榻，寒毡长坐讲经堂。
杏坛雨洽先生化，槐市花期举子忙。他日功成宜显擢，锵锵鸾佩列朝廊。
数仞宫墙礼乐区，洋洋儒教遍名都。溪梅破玉年光换，庭草留芳春意敷。
酒兴每邀花下月，诗情多寄柳边湖。堪誇一代斯文盛，洙泗渊源有远模。
江南草色别来久，梦绕梅花思不禁。何似拂衣归去好，小斋明月夜横琴。
流水平沙江路遥，抱琴聊尔一相招。知君故是清狂客，春韭香时每见邀。
漂泊那知在异乡，故园秋菊几番黄。酒酣索笔还题画，珍重相期晚节香。
合浦珍珠光照夜，结为帘幕价连城。玉钩不上黄昏后，十二琼楼月倍明。
榻外松花午梦香，唤人鹦鹉绿罗裳。襧衡去后谁能赋，陇树愁云几断肠。
自传春仲亲耕籍，天下三农望帝家。星鸟踰时催布谷，铜人刻日候文华。
研池汲井私占策，书案盛香吏报衙。丰泽若随皇念注，难将涓滴压尘沙。
视草声华满阙廷，垂天修翮振南溟。文章班马归毫管，礼乐夔龙有典型。
一味咀兰胸是锦，双貂悬珥鬓俱青。诙谐不用推方朔，调鼎人今俟岁星。
吴门邂逅岁将残，春水扁舟会面难。却想君家棠棣乐，虹桥明月带愁看。
年年春社渡江津，变化乌衣国里身。画栋营巢情有诉，缁衣换白净无尘。
衔泥立幕双环玉，掠水穿花一剪银。莫是旧时王谢宅，閒披缟素不惊人。
新垒营成得所依，羽翰娇懒傍帘帏。閒思渡海兼天远，梦想衔泥带雨归。
宿去巢中随蝶化，觉来花外引雏飞。临风试听呢喃语，似向东君说是非。
四顾溪山景物嘉，欢同野老话桑麻。数声鸡犬白云坞，半亩池塘青草蛙。
官税早偿农力足，茅檐低逐竹篱斜。我来应作田园主，宛是柴桑处士家。
上卿倡道楚江湄，千古云霄见羽仪。选胜恰当䢵子国，为园堪比习家池。
共传绿野成堂日，正是青衿讲业时。砌畔丛兰如九畹，林端瑞露似三危。
擎空奋有金茎色，拂汉今多玉树枝。玄圃烟光纷委藉，赤城霞采并昭垂。
披图漫尔将乘兴，载酒凭谁可问奇。几度临风频怅望，新题先与订芳期。
城上馀寒晓气凝，湖边春树绿层层。一山独表秦王望，众水皆朝夏后陵。
白眼嗣宗终嗜酒，青鞋子美谩寻僧。仙都石室烟霞里，早晚相携策瘦藤。
即看梅蕊发江南，渐见柔乘可浴蚕。日铸雨馀峰似髻，云门烟合树和蓝。
青猿不避游人过，碧涧能消宿酒酣。况有山僧颇解事，何妨聊驻使君骖。
近嶂远空同蔚蓝，画船不系酒微酣。疏疏灯影出烟际，隐隐人声在水南。
金猊香袅日靡靡，玉陛连朝奏事稀。驯兽近前亲射杀，血花吹污侍臣衣。
露华如水蘸宫墙，红豆花兼荔子香。多少峨眉闲待月，九龙帐底贮归郎。
四条弦上按新声，半是先皇手教成。旧事内人谁敢泄，春来燕子不呼名。
千门斜月四窗星，山近帘衣分外青。侍女夜间眠不稳，御床圆枕缀金铃。
板桥断后无复春，蒲荒柳秃波粼粼。依稀一片昔时月，来照鸳鸯不照人。
讼庭寂寂散春烟，碧海丹山在目前。市得虾姑堪佐酒，摘来荔子不论钱。
独夜寒侵半臂绫，锁窗花影隔层层。依稀梦里还寻梦，才到钱塘又秣陵。
我家旨蓄须遇霜，连根拾取无青黄。黄者初熟本时食，青入海沙成宿藏。
道人齿决事可做，大官手拔不逾香。肥甘与此同一饱，底用形役令心忙。
怜我初年负鼎俎，每持此味升岩廊。美芹自知堪献主，盐梅已见能兴商。
一从弃置等葑菲，虾莱满船成独狂。百年饘粥无多瓮，顿消心火生清凉。
三年古县鸣琴治，千里长江转饷行。书剑不妨随客棹，烟花聊复憩仙城。
邹裾岂惮王门曳，蔡屣谁当贤馆迎。悬想过家应岁晏，片帆应共北鸿征。
招邀数费主人迎，枉顾何惭令尹情。祇为泥途妨出郭，未应风雨却寒盟。
云间不见仙凫下，花外如闻骏马鸣。玉舄凌空休更怯，银鞍傍险亦须行。
屈指新丰散酒徒，长灯明月暂呼卢。关东意气惭吴质，洛下风流羡蔡谟。
翠缕同心金是屋，青丝垂手玉为壶。曲江花事输年少，一载婵娟向五湖。
薄情如纸竹为心，辜负丝丝用意深。一自飞扬留不住，天涯消息向谁寻。
名山君去卧烟霞，文苑风流更几家。已报江南春最早，楼前千树尽梅花。
海涌山前一草庐，下帷三箧有藏书。五经他日咨同异，来共诸儒讲石渠。
黄金谁复起燕台，白雪千春事可哀。易水风寒高士去，吴门秋早大江来。
不缘莼菜劳归棹，自爱梅花照举杯。垂老飘零君莫问，穷愁今见著书才。
汉廷寥落滞雄文，燕市悲歌忽送君。调里寒光回夜雪，行边真气动秋云。
巨源交态疑中散，山令才名视右军。江阁梅花应好在，可能吟向凤城闻。
秋山老痒欲谁搔，又为西崖过晚潮。活水源头容点缀，天峰阁下见岧峣。
道心我岂朱元晦，画意公如盛子昭。会把乾坤拳一石，不将真假到山樵。
梦寐周公制作心，遗编厚贶辱遥临。焚香拜罢时开卷，感激于君定几深。
秋深南浦一帆回，高阁临江复壮开。孤屿乍晴云独去，寒潭初静雁飞来。
废兴多少同怀古，吟眺流连总爱才。遥忆子安词赋地，夕阳歌舞易相催。
高歌每忆王昙首，羡尔清狂世所稀。看竹定寻何处宅，问禅应向远山归。
客来相访犹荒径，赋就孤吟尚褐衣。秋岳独期淩翮至，可堪重恋旧苔矶。
十年浪迹事俱非，会向烟霞洞壑归。瓢笠不辞行路涩，琴书长与故人违。
鹿门妻子皈空尽，阳羡田庐举手挥。此去东林胜犹在，白莲依旧赏心稀。
屏分锦绣自岧峣，谁与秋深度铁桥。静夜寒林闻捣药，高楼明月过吹箫。
虎须远采临巉石，雀舌閒烹试瘿瓢。惭愧头陀馀行苦，活泉引灌圃中苗。
寻芳远上大寒峰，路入松云紫翠重。草护石坛供列座，花迎藜杖笑相从。
拍天春涨飞凫远，出峡晴峦断霭浓。胜景登临惭独后，试题崖壁破苔封。
秣陵词客且嘉州，天遣凌云日载游。思逐春云峨顶合，吟成秋水大江流。
岑生欲割区中系，郭氏还登尔雅丘。数袭霞笺飞锦水，芙蓉城阙迥生愁。
柏府薰风荔子丹，雕盘持赠下台端。绛纱囊里冰肌滑，火齐枝头水玉寒。
罗帕分珍惭逐客，驿尘飞鞚忆长安。琼瑶欲报才应尽，独立苍茫倚曲阑。
玉蟾寺在翠微间，薝卜林中万竹班。人境由来非物外，吾乡元不是他山。
何须老衲双飞锡，愿共诗人一扣关。䬃䬃金风乘兴去，团团宝月伴君还。
凤凰台倚帝城隅，五马归来宅一区。兴寄自堪同谢傅，隐居何以学王符。
航临骠骑新成馆，苑接江潭半带湖。谁为清时频劝驾，十年功已赋三都。
柏梁谁为荐相如，使者俄惊天上除。但道声名新岳牧，不知词赋旧公车。
春风绛帐诸生里，粤海青山百战馀。更是折冲多俎豆，可能兼采计然书。
曾同襆被宿招提，行役匆匆未有诗。岁月几新官历样，人家依旧小茅茨。
成仙合自萧郎分，抚景偏多宋玉悲。行过石桥犹驻马，此情应与故人知。
久晴思雨雨思晴，晴日依然是雨行。屡涉泥涂愧舆皂，敢誇轩盖后公卿。
良苗近甸高低满，王气诸陵日夜生。细听白头宫监语，劫灰何必问昆明。
凤凰台下簇雕鞍，台上云封十二阑。日炫龙光钟阜晓，空蟠虎气石城寒。
凌风有梦排天阙，鞭石何由泛海澜。吹彻紫箫天似水，月明犹想独乘鸾。
同时济济尽英才，况复清朝景运开。幸与诸公作先路，敢期三策便抡魁。
秦淮山好天开画，扬子江深地走雷。应到高秋明月夜，思君直上凤凰台。
好景城南四月天，游人容冶百花妍。红惊小辇流莺起，绿衬阳坡细马旋。
风里游丝晴自袅，雨馀新月晚初悬。春光容易空抛却，频倒芳樽莫问年。
由来东海百川尊，呼吸风云日月昏。隐隐三泉盘地轴，迢迢一水上天门。
地脉东南一线开，千流万?几时回。恰从瑶圃峰头去，又逐银河天上来。
方丈瀛洲一水傍，层城悬圃羽人乡。青云不散三花树，丹露长零五色浆。
天门新辟日曈昽，茂宰先承湛露浓。巳见玺书褒卓傅，更将玉尺倚林宗。
千秋良史看驯雉，九品何人鉴画龙。若向河梁听骊唱，鸣琴清响满花封。
佳人兰室寤青阳，朱鸟窗临堕马妆。一夜秋风下庭绿，几家明月照流黄。
琵琶声断羞和戎，锦字书回拜护羌。犹自留情顾华寝，岂知牛女限河梁。
不见高人张志和，扁舟吹笛霅溪过。桃花水暖鳜鱼美，可是金章胜绿蓑。
何意风尘得酒徒，飞花春尽见平芜。惟馀佩剑寒能解，纵少囊钱薄可沽。
谒者公车羞奏牍，咸阳客舍满呼卢。紫骝偶向门前系，谁道交游尽五都。
词客西来白鼻騧，绿茵三月共看花。歌停玉斝盈盈露，色映雕栏片片霞。
洛下才宁论似陆，郢中曲自愧如巴。东风无赖催人醉，谁遣朱颜出绛纱。
寥廓飞楼并倚阑，十年今复醉长安。天连大漠三边尽，秋入渔阳万里寒。
恋阙班行疲执戟，托交名姓庆弹冠。谁知明日龙山色，白露金茎别后看。
拄杖穿花听马嘶，青枫隐映石逶迤。久存胶漆应难并，为政风流今在兹。
竟日淹留佳客坐，元戎肯赴野人期。酒阑却忆十年事，独立苍茫自咏诗。
坐有重毡食有鱼，眼能识字手能书。山于秋水船头看，家在春波门外居。
驾海飞轮一只孤，银湾浩淼泻晶壶。重重梵网千丝缀，入夜高悬径尺珠。
煖入江梅气渐匀，典衣沽酒醉生辰。周南留滞嗟司马，谷口栖迟愧子真。
白发慈颜频入梦，青云仙侣故相亲。风前肠断清扬远，忽枉瑶华浣渴尘。
都门樽酒凌清晓，泮水芹香忆少年。万里烟霞双望眼，九秋风雨一归船。
悬知宦况青毡上，且托乡书白雁前。独羡儒官偏意气，朝游南粤暮游燕。
春风万里辰阳道，落日孤舟楚水濆。草色连天迷极目，雁声冲雨怨离群。
鳣堂旧识三台象，龙剑新开百鍊文。把酒都门无限意，赠君惟有五溪云。
霜后丛林秋气深，天边斜日映峰阴。十年宦海嗟陈迹，一夜禅房净客心。
爱菊欲辞陶令印，赏桃空洒阮郎襟。山灵似解羁栖意，鹤唳猿啼月色沉。
岭外温和二月赊，东皇助巧染精华。清风吹遍池中水，化日烘开野外花。
酒旆斜悬三五市，笑颜可敌百千家。升平处处歌尧德，解绶归来日未斜。
少壮登朝志已酬，似从天上下岣嵝。新供细泻疑堆玉，间步芳池任钓钩。
一笑功名花鸟外，半生诗酒雁峰头。清狂似有神仙分，留伴山翁物外游。
放艇珠江未老违，聊携三五赏春晖。柳间撑出花间转，笑里来时醉里归。
红锦丛中尘务远，白头交外故人稀。乘时正好寻真乐，风橹逍遥载月辉。
待月荒庐夜不扃，半天风雨更凄清。孤踪自觉多悲况，皓魄相知亦世情。
赤壁羽仙还入梦，山阴夜雪已寒盟。今宵握手同看处，顿觉秋光分外生。
暂辍清朝鹓鹭班，稍分微禄买青山。非关猿鹤多情绪，难得渔樵识面颜。
绕洞浮云春霭霭，灌园流水夜潺潺。谢安宁为苍生起，嘱咐白云好闭关。
未论薄俗贱为儒，自顾无如返旧庐。瓜美宁思故侯禄，身闲遍读外家书。
林逢秋日收香草，门傍寒江市白鱼。岁晚谁同濠上想，惟余惠子共踌躇。
雪里从君今早秋，不羁踪迹转沉浮。身同逆旅家常隔，道遍名山访未休。
野寺老僧传近作，江潭黄叶识孤舟。相逢每怪经年别，此别经年半白头。
霏霏轻霭薄朝晖，又见凉釭一叶飞。气早畴官已应闰，天移星火欲流辉。
黍苗遍野劳歌少，杞菊成畦生事微。谁谓门闲可罗雀，秋风转觉雀来稀。
高阁东林出翠微，万家烟树晚依依。凉风入院僧初定，片月临窗鸟独归。
学道但令知我少，逃空始觉足音稀。社中何用求玄度，久住深山自息机。
门外清渠映葛衣，偶来观物上渔矶。秋风蘋末鸥惊起，始悟山人未息机。
久不逢人道姓名，从来愚谷寡将迎。教儿莫漫除秋叶，庭叶自深人自行。
东山草木亦知名，宠辱看来一缕轻。乘兴每随流水远，寻幽常有白云迎。
遥岑过雨青浮黛，弱柳牵风翠拂缨。识得淡中滋味好，侯鲭未必胜芹羹。
万柝严更夜未阑，珊珊环佩集千官。鹊惊人语移枝宿，马怯霜华立仗寒。
驰道逶迤通祀殿，崇垣缭绕卫神坛。鼓声初静钟声起，天外清光转玉盘。
妆阁无人独掩扉，年年病里送春归。越罗欲换添香懒，螺黛全消对镜稀。
薄命自伤同柳叶，多情谁遣下渔矶。客途善保千金重，莫为行云误湿衣。
灾沴潜消乐事厌，寒威转劲火藏炎。持杯顿觉芳醪薄，得句时将冻笔拈。
羽卫森严随白帝，琼瑶散乱妒飞廉。欲看雪月交辉处，兀坐空斋不下帘。
冯夷剪水费工夫，玉殿朝回肃步趋。共讶袁安犹闭户，谁怜江革独遗襦。
状如柳絮因风否，声类春蚕食叶无。父老预占来岁稔，赞调元化荷钧枢。
谁返东风柳絮魂，一时枯朽尽沾恩。漫空解作便娟态，刻地浑无剪烛痕。
拥彗酷怜和月扫，烹茶拟欲带云吞。纱窗此夕明于昼，怪底栖鸡误晓昏。
散彩朝霞雨可占，一庭生意上松髯。床头酒滴初分瓮，树杪风微不满帘。
垂柳飞绵春事老，遥山呈翠晚容添。无盐对镜难藏丑，浃背空惊愧汗沾。
诸公才思总无双，文战谁甘北面降。剪烛分题联夜句，呼童煮茗汲春江。
词源滚滚波翻峡，吟鬓萧萧影照釭。坐爱晚凉清不寐，忽惊残月堕西窗。
紫薇幕府似仙家，每忆过从早退衙。覆地绿云榕接叶，拂檐苍雪荔交花。
诗成蝌蚪刊脩竹，奕罢旗枪斗细茶。京国相逢又相别，不禁清兴绕天涯。
半年不到梨云室，送客偶然来赋诗。缘息暂依香座息，好怀翻为别情移。
合欢明日非今日，晤语新知向旧知。最是秋风易生感，坐来梧叶落参差。
清晓才披旧黑貂，门前物色便相招。野塘柳待风光动，茅屋霜随日影消。
听鹤偶来松下径，看泉时倚竹边桥。无营更览能偕俗，日被山僧酒伴邀。
杨柳风柔荡旅魂，耳边流水咽潺湲。青山当面似无路，黄犊出林疑有村。
途路客怀聊自遣，闾阎民瘼不堪言。长安万里家千里，鸟宿僧归日又昏。
每到芳春便忆归，梦中江国旧斜晖。渚边舴艋有时放，沙上鸬鹚无数飞。
野兴顿从官后减，封书更觉病来稀。年将半百堪惆怅，钟鼎山林意愿违。
禁籞轻云宿渐飞，九重楼阁曙光微。螭头濡笔书言出，鸡舌含香启事归。
双阙晓风嘘爽气，一池秋水浸寒晖。令人却忆西征士，已有新霜上铁衣。
楼前旧鹤返长松，松想孤标鹤想容。极目逝波千种恨，伤心残梦五更钟。
窗临东郭当秋陇，帘捲西风自夕舂。如此楼居仙所爱，爽灵休上幔亭峰。
近水茅堂旧乐饥，此时时物正芳菲。绿杨深巷黄鹂语，红槿疏篱粉蝶飞。
春院野云疑我在，夜船江月照谁归。十年京国成何事，却被缁尘化素衣。
南征白雁叫秋旻，送尔归骖忆故人。月旦有评惭许劭，婚姻不断羡朱陈。
山间松叶他时醉，洞口榴花几度新。怀梓况逢多病后，梦中鱼鸟递相亲。
第一湖山大布金，当时松柏郁森森。月明高下楼台影，风静东西钟梵音。
苔上穹碑春寂寂，草荒行殿昼沈沈。劫灰易见如弹指，独倚雕栏感慨深。
岁当癸酉庐山曲，冬尽扁舟记独栖。湖海合冰龙尽立，溪林压雪虎时啼。
阴阳晴晦双过鸟，南北行藏一杖藜。今日中原对河岳，暮云回首楚江西。
怜花常欲报花安，醉眼冥冥两自看。朵朵胭脂深更湿，杯杯竹叶满须乾。
等閒细片休轻落，率尔春风且恁寒。朝为行云暮仍雨，凌波独立汝应难。
宋家行殿此山头，千载来人水一丘。到眼黄蒿元玉砌，伤心锦缆有渔舟。
金缯社稷和戎日，花石君臣弃国秋。漫倚南云望南土，古今龙战是中州。
辞家远作采真行，踪迹三年滞一城。袖有青囊山鬼避，方馀金匮市儿迎。
姓名尚许寰中识，妻子何妨谷口耕。待得丹成生羽翰，白云黄鹤望吹笙。
老随萍叶泛沧洲，曾佐莲花幕里筹。上坐谈兵空日月，名山采药自春秋。
岳楼几醉仙人酒，齐舍休弹剑客缑。不以时违思辟谷，帷臣亦伴赤松游。
郊扃卜筑带沧浪，载酒邀欢朱夏长。农事解占梅雨近，客怀偏趁竹风凉。
遥山影塔看疑并，华月浮舟醉不妨。只恐青骢催赴阙，空林猿鹤怨秋霜。
秋原弭棹白云凉，剩石欹桐尚此堂。一壑烟霏非旧主，千秋风日自吾乡。
芙蓉不断青湖色，薜荔曾萦锦砌香。为惜兴衰人尽醉，可堪渔笛送残阳。
葵开五色锦成行，照映琅玕出粉墙。激水调冰山阁午，围棋吹管夏堂凉。
共推暑饮追河朔，不减春游似洛阳。度尽新词人未散，无官真以醉为乡。
有官不谒建章宫，垂老人钦片玉同。麟趾向歌公子瑞，虎头争羡旧家风。
星临华室凉初动，月度高城宴未终。明发小山看桂树，天香仙露一丛丛。
为园岭下白云深，岭下花开香满林。人去函关馀紫气，地邻韶石足清音。
姓名久落先贤传，堂构难忘孝子心。遥夜衡门空入梦，汉廷春色引朝簪。
高会何人许盍簪，忘年偏喜荷招寻。敢方涑水跻耆俊，窃比山涛在竹林。
投老总迷霄汉梦，得閒同矢岁寒心。从今杖履追陪数，谷鸟溪花几醉吟。
海上三山未渺茫，竹湾花屿郁苍苍。白沙赤嵌红毛地，绿苇黄鱼紫蟹庄。
仰首但瞻天咫尺，称名合在水中央。古今多少沧桑劫，留得残云照夕阳。
一曲骊歌泪暗垂，香车陌上过春荑。关情最是蘼芜草，何必杨枝绾别离。
一夜和风遍海棠，家园蝴蝶拂柔桑。飞随芳树霞衣好，倦宿琪花粉梦香。
似与名蕤分艳色，不堪清露湿秋裳。因风又度雕阑去，却伴游丝过石梁。
旖旎薰风柳乍醒，榴花刺眼媚遥汀。傍人桐树枝枝绿，出水荷钱叶叶青。
陇外乔桑飞雊雉，阶前茂草隐新萤。春从杜宇声中去，空翠浓阴又满庭。
朱萼疑看九月枫，繁枝又借峄阳桐。丹须吐舌迎风艳，绛蜡笼纱照月空。
西域应分安石紫，寝宫可作麦英红。绿珠宴罢归金谷，七尺珊瑚映水中。
芙蓉两颊映罗衣，笑拂钗头双凤飞。仿佛疑施青步障，知君能解小郎围。
柳眼低垂护墨池，菱花掩映远山眉。输卿刀尺工挑锦，夜夜灯前借履綦。
莲花宝座百由旬，莲表禅心不染尘。大士傥容为侍者，此生愿脱女人身。
地僻长时少送迎，坐看春色又清明。传家旧物青毡在，处世中年白发生。
杨柳东风犹料峭，杏花疏雨半阴晴。塞翁得失何须论，且共沙鸥暂结盟。
昨冬归去今春信，言是端阳入楚山。吟取荆州旧时事，洞庭秋尽客应还。
桂岭篸宫宿上真，玉书金字押星辰。春帆片片焚香过，尽是游仙访道人。
斋心稽首礼玄君，帝阙天门度白云。一自灵峰参玉韭，不须重问五千人。
笑抚孤松白日閒，穿云仙骑忽临关。长官礼数能敦典，野老衰迟独厚颜。
桂斝香风飘湛露，奎堂晴焰起南山。圣朝教化无遗地，也到渔樵水石间。
昆明池水隔天涯，万里西行喜过家。莫叹青毡清似水，文风今日似中华。
行人无奈歇征骖，尽与朝绅接笑谈。他日重逢知未老，内庭供奉亦何惭。
烦写新容出镜台，少年衰陋本中材。远人若问程宫讲，应诧君曾识面来。
方塘十亩碧波深，分减盘飧育物心。闻道近来将数子，日光摇碎一团金。
古苔十亩青山麓，窈窕幽花映深竹。中有高人昼掩扉，袅袅藤梢上书屋。
清风出谷洒秋香，返照穿林破春绿。不省睢阳画里看，细路经丘杖藜熟。
老僧出定心逾寂，坐觉谷中繁露滴。万响千声自去来，一时月照袈裟白。
蜿蜒何物向窗飞，分明鼓鬣复扬鬐。人间只识仙翁杖，不识降龙出钵时。
邂逅长安握别年，清源一望路三千。双龙豫野偏藏匣，片鹢浔阳未放船。
玄草阁深天寂寞，赤松亭古地葱芊。当筵朗润真如玉，为忆冰清梦寐悬。
刘宠声名自汉宫，一钱清誉可谁同。几年政在文翁上，三月途分鲁国中。
莞水兰荃饶雨露，穗城桃李蔼春风。主恩莫谓天涯远，行矣燕台跃紫骢。
春风同醉酒家胡，据坐狂歌意气粗。抛却酒钱不用数，临行犹自盼当垆。
一瓢浊酒竹床边，潦倒狂夫长自怜。醉卧不知秋色尽，西风憔悴菊花天。
燕山落日盼归程，台上千金吊郭卿。自是君王怜骏骨，驽骀何敢滥时名。
敝却貂裘耐却尘，春风回首易沾巾。囊中剩有酒钱在，羞说当年问舌人。
长铗驱驰日色沉，一樽对影倍萧森。凭将燕市和歌泪，洒到陵阳石里心。
征鞍无处不飞沙，渐觉林光散晚霞。去去燕云携满袖，行行岭月落谁家。
夹道轻烟暖拍堤，春山障眼客魂迷。野花不及垂杨色，并与茸茸缀马蹄。
杨花飞尽散孤村，远客归思劳梦魂。欹枕自怜春色晚，满江风雨一灯昏。
风吹暮雨透轻寒，落日扁舟系未安。遥想故园春草色，祇今犹作梦中看。
风自萧颾雨自愁，望来云气每疑秋。登临畏向高原去，恐有鹡鸰在上头。
几年漫浪阖闾城，与子追游杖屦轻。烟草鹿台寻古迹，水云鸥渚结闲盟。
江山已入韦郎句，齿发徒伤白傅情。相送长洲天际路，画船茶灶忆春行。
倚棹寒江照白头，看山不尽且迟留。无人为写琵琶恨，自拨鹍弦过小洲。
一江风雨浪纷披，鼓枻长过采石矶。千载斯人疑不死，一生豪气尚争辉。
夜郎天阔冥鸿去，五老峰高白鹤飞。吟罢小诗天忽霁，醉呼明月满船归。
一峰飞去万山秋，宇宙无根总是浮。何处有人来白马，吾生遗恨失金牛。
沙鸥泛泛江天阔，湘水茫茫日夜流。独倚西风频北望，断烟衰草不胜愁。
十年仰止清风洞，一夜悲君广趣亭。涕泪纵横如雨注，笑谈那复听风生。
洛下有人忧汉室，江潭何事著骚经。夜阑独坐观乾象，东壁今来少一星。
蚤岁东南我慕公，天缘一旦幸登龙。朱弦白雪茅檐奏，瀛水神山曲径通。
满腹经纶眠坐处，遍身风月有无中。天涯咫尺知何许，多少铭诗宿草封。
薤露歌传远近悲，两间志士古今谁。杀身取义名千古，卖国偷生快一时。
白刃如公真可蹈，丹心到死肯教移。英风飒飒淩朱鸟，俎豆毛杨许并祠。
谁荐郎官入紫垣，共期霄汉快高骞。北行未究平生志，边戍真成万里冤。
辽海赐环方度岭，玉楼求记未归魂。寻思旧雨西湖约，肠断来笺共学言。
边徼尽还回纥马，甲光犹射受降城。黄沙大碛春应遍，瀚海阴山月自明。
马革功名垂宇宙，麒麟图像任丹青。北天夜夜光摇动，知是明侯大将星。
十月胡风浩浩吹，将营星殒北天低。玉鱼何处蒙恩葬，铁骑当年仰抹嘶。
万里长城关外设，三边戎马手中提。云仍孙子多枝叶，主上临轩又折圭。
厓山尚说慈元殿，死事多传杨太妃。势力尽消名分在，江山犹是主人非。
伤心北骑腥尘满，回首西山日色微。一自沧波沈玉后，贞风人叹古来稀。
闻道坡亭迹已空，古劳都下几秋风。神仙到处期钟鼎，出处当年恨长公。
一代文章如白日，百年心事逐飘蓬。数声愿借辽阳鹤，唤醒英魂冥漠中。
昔年染翰共承恩，今日看云忆故人。两鬓萧萧空自老，不才未有报涓尘。
幽栖已出喧嚣外，老疾偏怜见在身。万里交游空对月，半生风雨不知春。
当年玉署曾分直，今日乌纱独制巾。共道同时六学士，香山居士一闲人。
梦中握手不知劳，顾我犹穿旧赐袍。茅屋江头真野老，玉堂天上实仙曹。
每见杜陵怀李白，何如若士望卢敖。自怜多病云霄隔，敢谓山林遂养高。
袅袅朱弦留上客，泠泠修竹对高轩。重檐舞雪银花缀，曲槛回风翠叶翻。
湘浦佩环临渭浦，秦园词赋拟梁园。从今开径延三益，聊共倾壶散郁烦。
冠盖雍容总卧龙，清时吏隐大江东。黄花初过重阳节，白发来邀栗里翁。
岂有声名惊四海，解忘形迹荷诸公。浮尘不到清樽畔，举扇无劳障北风。
此道深明岁月长，麒麟掠地见威光。金炉不藉罗浮草，玉树偏生南国香。
一枕几回轮吐纳，五羊何必忆家乡。尚平消息凭儿女，葛令当年太着忙。
手拖竹帚笑呵呵，心地冰清扫甚么。尘世机关都识透，又将何事问姮娥。
官河杨柳半青青，话别离亭思不胜。行舟独载春归去，忍向沙头看鹡鸰。
春煖都门柳絮飞，一尊绿酒送人归。高堂明到称觞处，应对东风舞綵衣。
人事年来日转多，荒凉茟砚柰愁何。闲中莫道交情薄，雁到衡阳自不过。
新诗欲写问兴居，坐到黄昏一字无。不是别来情义薄，祗缘茟砚日荒芜。
碌碌红尘四十年，归来仍被世情牵。昨朝闲到桐墩下，信有人间快活仙。
两朵能行白牡丹，妒花风雨忍相残。主人不吝东风面，明日还来一倚栏。
榕树公家有后昆，故家文献百年存。如今子好万事足，但可怡情日弄孙。
万里看君拥传行，夜郎天外见滇城。百蛮揽辔边尘静，六月飞霜宪府清。
骢马声华留建业，碧鸡词赋起昆明。西南到日仍传檄，父老争迎汉长卿。
粤海频年信息疏，春来迁客意何如。蜀中旧草征蛮檄，白下今传谏猎书。
长孺祇应留禁闼，安仁未拟赋閒居。珠江二月归鸿满，迟尔新篇为起予。
竹边饭罢酒停斟，漫拥寒炉坐夜深。慷慨共谈当世事，依稀多愧古人心。
孤怀耿耿乾坤窄，短鬓毵毵岁月侵。欲上南山望湖海，不知明日是晴阴。
十年海岭经行处，往事多从梦里违。黑发交情今日在，红尘世路几人归。
屋头流水有深浅，门外青山无是非。杨柳东风零落尽，松阴不改旧柴扉。
独上高楼望眼开，春愁无数逐人来。官河二月冰初合，水国经年雁未回。
歧路关心妨斥堠，野田生事入蒿莱。何须更问门前柳，深放黄金作酒杯。
病起风光四月过，萧萧双鬓不知皤。惊心午饭还宜粥，入眼春衫尽换罗。
筋力转妨骑马怯，路歧生见出门多。百年梦觉今如此，一笑青山奈尔何。
江湖姓字十年期，雅韵清怀众所知。念我故非萍水合，对君真重竹林思。
郎官岁久犹为郡，刺史名高不在诗。南去邵陵应咫尺，甘泉春老有新枝。
四朵围金昔吐芳，八花簇锦胜閒常。梅询谩说薰香袖，何晏徒劳傅粉妆。
地切清华依日月，气钟灵异本玄黄。不须远论韩公事，千载能无慕此觞。
去年寒食关西过，今岁清明浙左归。泛梗怕逢时改火，扫松哀极泪沾衣。
山花恨里红成阵，暮草愁边翠作围。自怪春光相触忤，诗怀难与故人稀。
皓首厖眉九十春，乡中耆旧已无人。玉杯献寿谁同甲，丹旐伤心岁在辰。
商谷此时难觅绮，汉廷何处更迎申。家声喜有贤孙继，听我哀思泪满巾。
佳节知君念友生，蹇驴风雨自相迎。黍包金角行盘重，蒲泛银丝出瓮清。
烂醉无愁忘是客，沉吟有兴即关情。百年如此流光易，头黑何时共立名。
四月山庭过雨天，日长无事只高眠。梦随池草生孤枕，风送南薰动五弦。
流景岂容头似漆，閒愁须付酒如泉。连朝颇怪徐高士，相约来寻竟杳然。
松日照人春雨收，杖藜徐步桥东头。桃花夹岸似霞染，云气出山如水流。
身高仰羡不下鹤，眼明忽见双飞鸥。纡朱拖紫乃馀事，得及吾侬心迹幽。
东畴西畴流水声，南山北山日色明。溪童钓鱼懒复坐，田父教牛初学耕。
新绿全经宿露湿，落红乱点春风轻。吟边野兴有如此，安用悠悠身外名。
入春风雨闭书斋，青草穿泥欲上阶。柳放长条遮醉眼，梅留残蕊伴吟怀。
舞干苗格闻虞舜，鍊石天成忆女娲。未有涓埃能报主，登临容我着青鞋。
今年客里逢长至，客子题诗兴亦长。天上五云开瑞色，人间六琯候新阳。
梅花欲发春前树，竹叶频倾醉后觞。记取斯文合簪处，环溪溪上济生堂。
牢落东南老树村，萧萧木叶拥柴门。秋声万里西风急，云气三更北斗昏。
鲍叔交情贫里见，张巡节义死中论。欲攀蟾桂非无路，犹信仙桃别有源。
朝来积雪欲没胫，冲寒特特樵前林。东邻措大酒初熟，待尔煮鱼茅屋深。
青莲居士谪仙人，风雅吾生仰后尘。喜奉新诗如謦欬，更将明月认风神。
山头斗柄挂寒芒，烟水浮空正渺茫。坐久不知江月落，满身风露湿衣裳。
医圣从闻术有神，千年冢骨已飞尘。荒原落日西风里，犹有纷纷乞艾人。
荆溪一水逶迤去，震泽群峰历乱来。纵使路迷都莫问，秋光随地可衔杯。
赤云西拥火为峰，红日东驱烛作龙。闻道峨眉多积雪，若为飞去荫长松。
菜陇横斜竹径成，海榴红喷亚枝明。台居理得山林景，不负衰翁入楚行。
云台路接短长亭，十里烟林不断青。说有禅宫如海藏，山僧来现老龙形。
羡尔伯兄来万里，锦囊诗卷烂珠辉。今看十岁能长赋，何用从前咤陆机。
麟子凤雏难可见，碧蹄丹喙定堪誇。词源莫倚翻三峡，经笥还须富五车。
玉垒金城七宝台，絪缊佳气自天开。长依瑞日迎车辇，每逐仁风被草莱。
轻带春阴花外度，清随曙色柳边回。广寒宫殿承恩处，曾睹龙文接上台。
司理黄堂爱日妍，麒麟双美画图传。棠阴荣署二千石，莱彩亲承七十年。
南海芝英供宝鼎，东方桃实荐琼筵。熊轩旦夕来丹陛，凤藻联翩下锦笺。
蓬岛楼台金碧晖，春云郁郁更霏霏。曾为甘雨从龙去，又向朝阳逐凤飞。
玉几炉烟同缥缈，彤垣花雾共依违。从来此地多佳气，五色文成绕禁闱。
琼圃瑶台接太清，凤纹龙彩照春晴。九重自逐祥风转，五色长承瑞日明。
珠树望来留鹤驭，翠华行处拂鸾旌。为章共仰文明化，愿效周诗颂太平。
五色氤氲晓未开，一春长绕玉峰来。成祥顷刻非无意，行雨分明是有才。
御气远通花萼殿，灵根偏护柏梁台。望中忽感从龙念，恐有遗贤在草莱。
仙岛依微近紫清，春风淡荡暖云生。乍经树杪和烟湿，轻覆花枝过雨晴。
每日氤氲浮玉殿，常时缥缈护金茎。从龙处处施甘泽，四海讴歌乐治平。
蓟苑朝回朔思催，故人相见且衔杯。持螯一醉星杓转，并马千门雪色来。
赐对实前明主席，为郎虚有大夫才。谁怜淮水兼天涌，望断黄金旧筑台。
又惊飞传出长安，把酒毋歌行路难。竹马正趋群稚约，襜帷特彻万人看。
乍盘雕鹗天风峻，欲偃鲸鲵海色寒。难弟倘过京兆界，贤兄已许惠文冠。
烟水初分春淡薄，寒峰易令月孤危。光容未散千红紫，空色齐归一素姿。
矗矗丛祠隐隐碑，荒陵何处到今疑。伤心岭海浮征舸，回首陈桥捲战旗。
一木可能支大厦，千金无计赎孤儿。翠华黄屋空尘迹，绿水青山似旧时。
寂寂幽窗忍独醒，疏灯残月两微明。子规枝上啼初彻，蝴蝶丛中梦未成。
蓬鬓不愁朝镜改，浊醪偏爱晚杯清。何时净扫苍崖石，坐对南山接凤城。
秋风拂地秋山清，野吹那堪隐几听。韩愈独能排横议，希元何事著心经。
肯加涵养终须畅，净扫尘埃却自灵。朗月渐高云渐散，紫薇深处见垣星。
欲归未归复何如，响应同声几郡除。斗米不移陶令操，薰膏空校太玄书。
青云有分三冬足，白发无私两鬓馀。谁念千年吾道计，振衣高趁旧山居。
握手仙台几度春，别来消息两无闻。酌高楼月偏怜我，咏入霜丛却忆君。
薇署绩光西汉传，衡门踪谢北山文。赤冈黄岭元同脉，莫惜新裁寄白云。
水色榕阴一味清，道人应为寄閒情。只须翠幄疑彭泽，那用红霞认武陵。
酌酒放歌寒玉涌，倚蓬长笑碧云生。乾坤此景无人会，明月何时一棹横。
分符报政未经年，路绕衡阳喜复传。冠服已将回左衽，湖湘容易转吴船。
功联汉柱青云上，忧系燕台玉几前。此去荆门应不远，金溪馀韵想依然。
溪头常拟别吟窝，无奈衰残入鬓何。麟凤不来知梦改，莺花为伴觉春多。
水流涧底空鸣瑟，风到松梢自起波。世事浮云古如此，观澜何用五噫歌。
邮程十里又十里，山树一重还一重。滩急雨添新涨水，天晴云护最高峰。
野人破屋牵萝补，畬妇香粳付水舂。即此便知为乐土，休将谪宦惜坡翁。
南浦蒹葭覆钓舟，草堂人去水空流。凄凉烟月沧洲晚，憔悴霜风玉树秋。
身世百年同逆旅，功名两字等浮沤。史臣异日书高洁，东汉严光是匹俦。
庭户翛然爽似秋，筼筜祇护小堂幽。日光筛地碎金雨，岚气袭人空翠浮。
乞笋僧来成坐久，论诗客至更迟留。明廷方下徵贤诏，未许追随二阮游。
送春骤雨如翻盘，昨朝清浅今弥漫。此时济川匪舟楫，生民岂免为鱼鼋。
长鲸跨江鳞甲动，阑干欲逐浪花涌。惜哉无处唤吴儿，跨上潮头试一弄。
飞流千尺落崆峒，声似晴雷震地动。松花竹木酿醴泉，素绠分碧银瓶冻。
当时汲水蛟龙怒，渴饮岂料鼪鼯污。晋郡江山倘有灵，我公电扫看兹举。
峒门倚空如壁立，隔断红尘飞不入。三秋风剪银河冰，四时天雨珍珠粒。
语清无比贵无价，是谁主张山中挂。水晶宫殿岂无人，琴声玲玲明月夜。
滔天腥浪如天来，蛮烟瘴雾拨不开。江神无计役风伯，致使蜃气成楼台。
长桥复道千万丈，车盖人马相来往。须臾水天同一色，落日照篷渔歌唱。
海月岩前天接水，岩上临之若无地。舶棹清风商客来，江程千里片时至。
神飙吹送十幅蒲，惊鸥飞鹭为前驱。危樯过尽千复百，更无行踪流江湖。
江心楼阁梵王宫，三千世界疑虚空。渔村相对一水隔，竹篱茅舍有无中。
半开霁景更奇特，远树参差青历历。一图水墨海天秋，今古不知谁捲得。
白发幽栖与世遗，草堂静向水边开。任誇玉佩胜兰佩，肯把云台作钓台。
老去烟霞谁是主，歌传薤露共兴哀。令人惆怅南湾路，谁复扁舟雪夜来。
戴此头颅赎父刑，谁知不得比缇萦。断魂化作双飞鸟，飞薄青霄日月明。
霄汉云深雨脚纤，难将只手引龙髯。西风吹断莱衣梦，空使人间哭孝廉。
秋来风月不开怀，暮绕朱陵百丈崖。青玉拂开坛上舞，紫鸾抟入手中来。
野心云水潜孤笑，老眼乾坤病一开。谁道李家无子弟，紫冥句在不堪裁。
春潮渺渺独乘槎，春雨霏霏别钓沙。海味岂能甘此客，华山真本属吾家。
青垂绮陌千条柳，红脱荒溪几树花。老脚尚堪游走在，紫藤高拄赤城霞。
矢战输赢更不疑，老年精力此壸知。君期大捷休疑手，我放微酡好赋诗。
三舍避人心每下，一床对此意弥迟。乾坤妙用安排外，肯放丝毫到奕棋。
酌酒劝公公自歌，三杯无奈老狂何。坐忘碧玉今何世，舞破春风是此蓑。
一笑功名卑管晏，六经仁义沛江河。江门诗景年年是，每到春来诗便多。
飞云万丈来冥冥，囊括谁将只手擎。南极回头一阁老，铁桥有路中天行。
山通碧落神明卫，地有丹砂草木灵。若个长髯应识我，古来真隐不知名。
阿母高年白发新，北堂悬帨此生辰。荣封锦敕浑忘贵，俭服荆钗不为贫。
海上蟠桃红沁露，堂前灵草翠含春。贤郎望望孤云切，遥奉霞觞祝颂频。
孤星光烛戴溪前，野老今当八十年。曾向清时膺宠命，却来平地作神仙。
綵衣舞处人如玉，绮席开时酒似泉。珍重南飞歌一曲，玉堂学士意悬悬。
逍遥何异地行仙，甲子今逢八十年。席上金杯浮潋滟，阶前綵服舞蹁跹。
恩波正洽重熙日，寿域方跻不老天。云汉仙郎今显秩，南山遥祝短长篇。
荆溪黉舍相过日，三十年来一梦如。久抱青毡存旧物，忽看乌帽荷新除。
路通故里归应便，座列诸生乐有馀。想到闽州依海上，荔枝榕叶暗斋庐。
甲科名誉蔼乡闾，正是词林绩学初。仕路衰年方赖汝，客窗多病却思予。
暂归得侍高堂膳，重到还看秘阁书。圣代养材期大用，无忘感激在閒居。
采采黄花带露餐，出尘风韵似君难。文章蚤入韩公室，诗律先登杜老坛。
三馆并游谁少壮，百年相见几悲欢。马蹄明日燕南路，草软沙平雪半乾。
书生不慕五侯餐，处世何忧跋涉难。旧学自应归凤掖，故交谁肯负鸡坛。
云萍未合长悬梦，尊酒相逢且尽欢。爱杀蟠胸千万卷，挑灯时见壁鱼乾。
史局编摩每共餐，六年相聚别何难。萍蓬宦迹原无海，金石交论故有坛。
话屡摘书评往事，醉犹抚掌罄馀欢。相留莫讶过深夜，漏滴铜龙正未乾。
暗疑蛮女手纤纤，如许经纶一手兼。锦绣云笼星宿海，虫鱼影动水晶帘。
瓦穿或是蟾光漏，天瞑当无日晷添。比屋可能成遍照，争功秪恐烛龙嫌。
漠漠昏鸦飞绕堂，抱裯吾恰到西廊。谩拈短烛寻诗壁，笑见断砖支敝床。
家远青山难入梦，时清白首好为郎。不惭衰朽迎归跸，贪看梯航集万方。
明州老叟老垂垂，偏是君行圣得知。莽把壶浆贺邻并，强分竹马付群儿。
天曹如此能推毂，学士无何好撰碑。一味循良尤绝品，家传不向外人师。
犹有故人居赤霄，自将身去去迢迢。于今当道豺无数，到处深渊鱼孔昭。
官喜作于徵士郡，时方绝类孝宣朝。如闻威凤君须记，是鸟曾来和舜韶。
帘卷霞光日暮时，白羊何处响车儿。自知离合皆天定，不用吴盐洒竹枝。
织罢公裳绣锦袍，妾身随分效微劳。中情何用君王识，俯仰无惭是所操。
乌宦名园古所闻，古人佳致属今人。一林风月年年在，吟弄依然只缙绅。
万个萧森一径遥，逼人清气日飘飘。瘦藤短帽闲来往，立听微风奏凤韶。
云影天光一鉴开，墨波微动晓风来。细看洗砚鱼吞句，知是青山老骏才。
手展坟东眼转西，风中沈醉雨中迷。清明节过墦间静，东郭杖藜归未归。
城西深处暂盘桓，老得微安少亦安。独喜官中好消息，不知风雪五更寒。
灯花频卜梦频猜，江上何年一棹回。最识孤怀是明月，夜深时入小窗来。
风景萧条凤不鸣，双栖田野更关情。为谁愁得头先白，一段愁心画不成。
上将勋庸动百蛮，偏禆威略重如山。市桥一堠当千里，横槊青天白昼閒。
沙碛茫茫塞草肥，桔槔峰上暮烟飞。交河北去天连海，苏武曾将汉节归。
峨嵋迁客过仙城，放浪云山载酒行。湘浦不忘思帝子，汉庭相忌有公卿。
玄都花逐春风老，赤壁人同秋月明。梦罢黄州孤鹤去，又来古寺听猿声。
先朝学士长沙客，昔日行吟泗水滨。天上星辰游下界，江南草木识前身。
几封感慨危明主，万里飘零老逐臣。玉宇琼楼不归去，石渠金马是何人。
中原杀气随胡马，南粤楼船作帝宫。十万貔貅同捧日，一朝风雨尽从龙。
沧波渺渺英魂在，禾黍离离故国空。千载神游知不远，翠华摇落海门东。
天涯舟楫泣途穷，惨澹山河王气终。吴苑春归陵树尽，苍梧云散鼎湖空。
魂来海上千峰雨，恨满山阳一笛风。回首中原何处是，依稀犹记五更钟。
古祠牢落对行宫，朝市荒凉夕照中。玉玺久归沧海去，铜驼空见碧苔封。
已无抔土藏遗剑，犹有馀民泣堕弓。一曲雍门歌不尽，满山松柏起悲风。
玉辇宸游不复归，荒山空葬旧龙衣。暝烟时带旌旗色，王气犹馀草木辉。
厓海精灵终不散，吴门宫阙已全非。中原今遇清平日，万里燕云是帝畿。
沧溟万顷片帆开，击楫中流亦壮哉。风定波光明似镜，雨馀山色净如苔。
黄龙翔后烟犹暝，白浪堆前潮自来。夷夏兴亡千古恨，故宫残垒总生哀。
寒郊佳处总堪悲，仗剑南行远我师。入路便知归有日，到家翻忆别多时。
百忧欲洒千行泪，两地难禁半夜思。宦学恶怀谁共赋，满床纤管不成词。
冷风吹落归湖雁，霜月照寒啼树乌。山县且听更鼓响，江乡须避夜灯疏。
肃清门户远城郭，整理冠裳拜帝都。愧我尚为升斗累，洛中思见马君无。
投檄云归便放舟，大兄真为掩吾羞。贾生应悔无长策，崔氏从前下冗流。
恬退特书真宰奏，告身超格后人收。是非不必论今昔，深锁松筠禾黍秋。
临椷洒墨便忘馨，为爱监军奋执冰。只恁干戈心上战，已拚老瘦见时惊。
秦关野树闻鸡犬，巫峡安流惯雨晴。羌笛一声悬榻下，蚤从阊阖见文星。
独倚寒斋听漏传，宵残烛影月纷然。老亲药饵相扶久，二竖销磨报可全。
有子愿输通籍蚤，事君须念食租前。四方志业还家梦，可是湖湘了百年。
分宴江头春几度，巡檐笑语此宵中。万家烟火旧城郭，百里风光今异同。
暝隔短墙索花品，月移当径问诗筒。明朝别有桥山赋，残角声悲接晓钟。
古木青回半夜飔，为添孤愤泣忠词。事君正始非时样，落第于今薄主司。
汗竹已刊身后史，谏垣如见镜中丝。燕山秀异多灵物，窦氏诸郎几建祠。
肝肠坎坷日纡萦，落日严祠对古城。廷策有怀输蚤见，国忧何意幸终成。
忠从寒士心逾壮，人到乡闾议更清。抱愧不能躬展拜，过门愁听夜乌声。
山麓春云覆黄屋，雨丝脉脉送衰颜。忽来归鹤坐松滴，却换野猿啼莫殷。
几处陵原开别殿，长留弓剑在人间。妙香隐隐祠官祝，萧索微臣掩袖还。
年年惯见清明雨，今日恰遭行路中。青毡捉襟泣双脚，石燕拂羽迎斜风。
冢边处处哭新鬼，墙外纷纷飞乱红。瘦马冲泥逐光景，眼中细草碧摇空。
春愁冉冉带馀酲，珍簟银床梦不成。知子远来应有意，酷怜风月为多情。
金屋长年贮阿娇，好教虚度几良宵。寻常未嫁人家女，也向深闺怨寂寥。
豫章大木本奇材，古干原凭雨露栽。止可雕摩供栋柱，岂应剥蚀付莓苔。
梦随栎社谁相顾，爨比桐琴肯竟摧。潮海上通银汉杳，仙槎一去几时来。
新斋颜取泊如名，珍重瑶笺几寄声。茅屋定容巢燕乳，竹窗从听野鸠鸣。
壁函五岳神俱远，草就玄经梦亦清。丛桂昔年期结社，岁寒重许顾芳盟。
清朝礼乐几人优，间代文章属胜流。持鉴务题天下士，乘轺先到日南州。
一江春浪鱼从变，万里云罗鸟尽收。愚自不材无可见，但承郢琢复何求。
一朵花开万国春，罗浮梅萼几枝新。最宜交映惟仙品，敢望相投拟故人。
运去六朝销粉丽，文回当代振丰神。倚门桃李知无限，沾洒思分雨露匀。
无数水光浸满堂，玉壶爽气连天荒。一双白鸭听人语，百尺青棕似我长。
北斗下垂六七点，南华偶读两三行。此中啸傲翛然足，休问人间沧与桑。
千金缔结始为邻，片语殷勤遂见亲。白水尚盟坛坫旧，青云翻接凤鸾新。
诗声暗彻从侵梦，烛影遥分任借贫。神物古来常作对，双龙今已会延津。
三城谁是鲁朱家，叹尔空乘广柳车。去后怨深孤树鹤，归来閒杀满庭花。
一杯浊酒情犹旧，几曲新声兴倍赊。何事缇萦能救父，阶前青桂已萌芽。
西庄先生爱幽独，买断青山结茅屋。一犁春雨耕白云，几曲斜阳饭黄犊。
吁嗟世事徒纷纷，先生有耳若不闻。门前松菊自成趣，傍人笑指陶徵君。
车田四面郁松柏，高冢累累复谁在。岁时伏腊子与孙，持酒还过墓前拜。
殷勤拜罢行且游，平沙浩浩白满洲。下有寒潭几千尺，一天明月澄高秋。
清溪几处抱村曲，上有幽兰间修竹。谷口南望横翠屏，绿玉参差香馥郁。
冈头古柏不记年，至今黛色犹参天。鬼神守护非常物，白雪前山相对眠。
珠履三千客满庭，平原使君见皆惊。杀身不听朱英策，空负当时好士名。
灵醁周遭浸酒星，丰碑长伴草痕青。一丘寂寞沉沉卧，疑是先生醉未醒。
宦情拟上武牙滩，世味真吞栗棘丸。腕上千珠胡语熟，秋来一影射堂寒。
面慈每觉违心易，肌疥当思忍痒难。枵木如庵茶似掌，蓝堆山色倩谁看。
孤山山上月明多，长忆西湖玛瑙坡。安得扁舟吹短笛，梅花香里一经过。
清华簪组触尘埃，岁岁观光上凤台。莫恋青山如洛下，故园黄菊待君开。
予选明诗嘉靖中，匏庵唱和石田翁。论晴较雨当家话，食叶成文道者风。
吴地疏篁堪避俗，钱王荒草满离宫。书声一派深更里，绕过奚川桥子东。
兀坐斋头对此君，闲游牵尔便为群。许多烟景随莺住，强半春光与客分。
久雨乍晴花尽放，易寒成暖酒微醺。墨池何处寻遗迹，大梦山前杂暮云。
社家寥落不成欢，虽是芳春似岁残。旧雨已将消息断，新诗那得递相看。
邃中疏冷梅花韵，箸里酸辛菜甲盘。谁是伐檀有遗咏，空令惆怅在河干。
君居北井妾南沱，对面相看隔路多。须趁渔舟过急峡，还随乌翼上斜波。
词场领袖失三山，所恨存亡一水间。独抱玄真归洞府，空余大翮落人寰。
平安两日无书至，恸哭千秋有梦还。老泪可如冬节涧，只将呜咽当潺湲。
廿年曾注粤参藩，前后趋承站主恩。岭外民生空杼轴，辽阳兵气咽关门。
私忧国计无归着，屡到家书亦厌烦。半百已过弹指顷，尚留残烛照黄昏。
香满芸窗昼未开，白鹅湖上卧苍苔。山风宿草吹新雨，尚有高人载酒来。
宋祚逢厓谶已终，可怜当代尽英雄。虞渊赤手难捞日，炎海穷鳞死附龙。
釜庾尚存皆国赋，疲嬴思济本由衷。旌亭异日谁修复，赖有云孙识两翁。
江村女儿喜行舟，江上人家吉贝秋。缘岸荻花三四里，石桥南去见城头。
醉拥骊驹赋别筵，宪臣今复典承宣。位崇岳牧诸侯贵，地总扶舆两浙全。
紫气望连吴地迥，采毫题遍越山偏。更怜八咏今犹昔，此日风流并可传。
愚公移山卫填溟，呼日东走岱西行。秦皇采药求上升，傅节比义取公卿。
红叶青山水急流，思君不见下渝州。明年此夕游何处，谢朓青山李白楼。
凉州遮莫小江南，桑葚虽鲜也未堪。解道谢公怀远略，已誇风味胜黄甘。
二月行尽初日晴，千枝万枝玉纵横。常年花谢今年发，始信春迟却有情。
霁月疏窗分外明，狂风无奈海潮声。谁能忍冷孤峰宿，坐看沈波洗太清。
葫芦酒暖急须倾，踏遍青山不问名。君自误听才子传，当时别有一王生。
东篱处士旧开径，东涧先生新作庄。白发自怜今世老，黄花犹惜昔时香。
百年清兴留诗句，九日高情付酒觞。我欲赋归归未得，秋风吹梦故园荒。
寒藤阴壑悬风霜，刳皮捣骨收溪光。银汉半边秋月白，璚台一幅春云香。
青旗翠纛湘潭竹，宝刀纤纤破寒玉。束来十二碧琅玕，凤骨凝香冷盈掬。
吁嗟造化由天功，乃知制作归良工。胶漆投情作鸾偶，卷舒怀袖生清风。
清风飘飘可人意，忽觉声名满天地。南州溽暑恩爱多，只恐凉飙入庭树。
仙人宿处紫烟孤，一片峰阴散玉湖。今日隐身城郭里，闭门常写庐山图。
传魁之世久知名，君作师儒更有声。巳道江东桃李遍，春风还被鲁诸生。
皋比几岁卧江城，绛帐谈经复此行。广文不厌青毡冷，京兆犹传白雪声。
有客扁舟问草庐，窗前梧叶正萧疏。山人巳得忘筌意，不复从君乞异书。
幻目由来见幻华，饮光何事又拈华。两华举似知华客，为有别差无别差。
偃柏垂萝古洞春，上人飞锡此何因。非关福地寻仙侣，自向青山认法身。
高卧曾分白鸣沙，清溪深处采三花。总为征书出空谷，衣裳犹自染云霞。
三山江畔入云齐，紫气千年锁石堤。便欲学仙从此去，与君同听夜猿啼。
津黑尚余山泽气，委蛇又似列仙臞。他年太史征图画，为识乾坤一腐儒。
春雨兰陵江草生，江流恰与道心清。门前车马日来往，闲坐江城说子平。
残春匹马辞建章，天南冀北遥相望。游子衣裳滞江雨，故人剑佩锵胡霜。
王程忽讶芳草暮，客心有似浮云长。安得双鸿起天末，相思寄尔明月珰。
思其兰佩三十秋，华发萧然卧沧洲。晴云常护钓者石，明月买断长江流。
白露泠泠下梧楸，美人不来生我愁。一曲樵歌起天末，白云摇落万山头。
湖上人家开夕阳，湖南渔者歌沧浪。蒹葭一雨远江白，杨柳千条秋浦长。
松径夜扫迟幽客，石门高起流玄霜。天末浮云莽不止，慎勿蔽此明月光。
淮阳怆别已多时，夙夜常怀命驾私。素志乖违离膝下，微躬牢落向天涯。
西风衰柳寒蝉咽，落日荒村瘦马迟。却忆霜台人似玉，一樽何日话襟期。
千里寻盟度远山，人生会合许多难。间关道路惊秋暮，索漠风沙起夜寒。
怀别此宵犹客邸，相逢何日向台端。月明茅店鸡声早，仆从相催又据鞍。
记得潼川从宦日，相逢俱是少年时。东风紫陌春游惯，疏雨寒灯夜卧迟。
南北可堪相别恨，穷通深愧负交期。于今又是都门会，心事惟应范叔知。
从宦当年此地游，登龙喜逐识荆州。江湖一别八千里，京国重逢三十秋。
紫禁承恩偏浩荡，寒窗刻志尚淹留。相知亦有常何在，但愧无才似马周。
城西别酒惜同斟，转眼年光两度侵。笑语几番乡梦远，音书千里故情深。
关心老父增头白，唾手微官尚陆沈。处世多愁应类子，青灯都付短长吟。
改辙观光上国游，半生怀抱未能酬。佳名此日为重九，潦倒黄花又一秋。
旧史重温情恋恋，白云遥望思悠悠。空斋昼静如年永，四壁寒蛩送旧愁。
斫桂曾将大斧磨，云深何处觅枝柯。登楼有赋悲王粲，抱璞无人识卞和。
南国征鸿通信杳，异乡风景入愁多。高堂翘首闽天外，从此应添两鬓皤。
门掩西风下第时，偏惊物候感睽离。雁知秋信归何早，人比黄花发更迟。
谩道不才当宁弃，都缘薄命主司遗。玉堂退食开清宴，孤负灯前预贺诗。
深冬一夜六花飞，晓气冲寒酒力微。野马漫空同白战，仙禽何处认巢归。
皑皑冬日埋周道，片片随风上客衣。莫讶南窗僵卧久，从来车马到门稀。
山树重重散晓岚，披图彷佛记江南。画船撑近檐前过，公子风流酒欲酣。
江水西流日夜声，棹郎挝鼓唤登程。滕王阁上神仙客，一曲空歌待月明。
满眼青山紫翠重，天风缥缈送孤篷。凭君一吸西江水，洗涤平生锦绣胸。
渡头人唱竹枝歌，千里江山奈远何。春水光寒沙渚阔，忘机却爱白鸥多。
风流马上为谁来，一叶风帆早欲开。好向紫金山下过，五云深处是三台。
红叶飘萧涧壑重，遥青矗矗倚浮空。山川自古夸形胜，不是吴中是越中。
忆向山中看白云，画图披拂思氤氲。仙家远在空青外，一榻何时许见分。
淮南催我去朝天，矫首蓬莱近日边。山树重重秋已近，晚凉石上听疏蝉。
五匹西来汗血驹，风沙千里快驰驱。青春幸预瑶池驾，不数人间八骏图。
白云深处树重重，碧水光涵一镜空。世外红尘飞不到，祇消挥扇听松风。
忆共江南水竹居，清风三径黑甜馀。而今对画思兄弟，纵有双鱼莫寄书。
鸟未投林日未曛，松头野鹤自成群。肩舆归去身强健，处处青山有白云。
问渠何事懒参禅，答我新来结懒缘。窗外日高啼鸟乱，拥衾犹伴白云眠。
秋风吹空古树叶，白雨压低新竹枝。净扫石头看霁色，满襟凉影鬓丝丝。
金鞍欲上更迟迟，满镫春风拥侍儿。一种馀酣消未得，渔阳醒眼却多时。
妖环不醉三郎醉，银烛高烧看海棠。满地閒云扶不起，楚台无梦梦渔阳。
周王八骏不能留，青鸟飞来汉殿秋。自是桃花非一度，等閒三被朔儿偷。
盈盈繁杏花团雪，秾艳飘香春正月。绣幕低垂护晓寒，金羽枝头巧调舌。
风流词客太多情，花中吹笛到天明。援毫不草江南赋，粉墨经营为写生。
荷叶浦北菱湖东，清溪曲曲与天通。莫将铁笛弄小海，大风倒捲冯夷宫。
黄姑浣花织锦衣，留郎不住送郎归。一色银河三万里，手携石子是支机。
隋皇昔日锦帆游，吴楚分疆是此沟。两岸烟花迷贾客，万家杨柳挂新秋。
北瞻燕阙三千里，西望金陵十四楼。淮海岷江都会地，繁华雄盛古扬州。
安南易姓旧相仍，封锡还应到海滨。万里版图曾郡邑，殊方小丑亦君臣。
炎风毒雾烦诸将，翠羽明珠入紫宸。想见乞降矜面缚，天威此日转阳春。
初学莺簧响露梢，还疑凤吹拂云霄。金屏笑剧如花女，红豆凭将记曲抛。
莫论肉响胜丝弦，含态含娇剩客怜。打嗓一声堪叫绝，须知妙处不关传。
莫论楚客易悲哀，况值经秋信始回。抱影不知江上住，连宵微觉浪声来。
镜中白发千梳雪，屋里乌皮一寸埃。若问身心调伏否，相将都是不燃灰。
朝寒霢霢荡舟行，渚柳江花白浪生。客到杯香怜閤小，兴移墨漫爱窗明。
檐前树缺春山出，桥外天低野寺平。共道主人能下榻，不愁风雨断柴荆。
曾同学士碧山居，疏栝深房响石渠。邀客种莲通载酒，寻僧看竹度篮舆。
支公好事时调鹤，长者前生是救鱼。笔冢草荒门限冷，箧中空拿永和书。
忆我先人雪满簪，故从此地课青衿。经营未遂当年志，继述俄成此日心。
芸桂香中银汉远，诗书声里白云深。几回默坐思遗训，涕泪潸然自不禁。
瑞气氤氲护锦屏，君家积善有宁馨。云间鸑鷟超凡种，天上麒麟感至灵。
歌颂自惭非杜老，庆门都不让徐卿。重期岁岁犀钱宴，共向春风醉醁醽。
公子翩翩间世才，少年声誉重南垓。未闻袭爵朝天阙，忽报修文入夜台。
五色凤雏摧羽翮，万金龙剑委尘埃。伤心忍过曾游处，无复花前共酒杯。
慷慨歌馀薤露歌，老怀凄断欲如何。琴樽清兴人间少，金石交情地下多。
愁思结成云暗霭，泪花飞作雨滂沱。白头寂寞谁相问，门对青山掩薜萝。
河山佳气郁葱茏，满耳欢声处处同。天上六龙扶晓日，人间万象蔼春风。
邑侯制锦多佳政，边将征蛮有异功。醉写太平歌一曲，凭君遥寄五云中。
古树浓阴袅翠藤，石藤谁道险难登。健儿劲旅能飞渡，且到楼山十二层。
云捲霆驱号令行，苍梧城下动欢声。秋毫不犯民安业，不数条侯细柳营。
三广兵齐气概雄，牙旂高处识元戎。辛勤止欲消民害，非为云台第一功。
战鼓初停日未昏，挽回春意在乾坤。就中未必无良善，安得奇香为返魂。
广文海外半同乡，苜蓿经春得饱尝。君亦惠城曾饱过，惠城争似海南香。
一封书寄到崖州，见说乘桴到此游。琼岛故人齐引领，碧云遥望海天秋。
罗绮香风水面回，翠云如黛镜中开。繁华景物难双比，直得吴山立马来。
台榭重新又一时，白头人到莫嫌迟。歌童近习他州曲，都唱杨花换竹枝。
宝箓新班最上仙，合丹唯有用青莲。寻常甲子都忘却，不见天河又一年。
入云无际楚山青，鸿雁飞飞向杳冥。一夜归心摧白发，几年行役负青萍。
空江九面瞻衡岳，明月孤帆背洞庭。我亦离忧思鼓瑟，茫茫何处问湘灵。
晚风晴引木兰桡，芦岸连天水驿遥。三楚两逢鸿雁信，故园重负菊花朝。
乡心见月随潮长，行李逢秋作叶飘。芳草歇时归未得，小山丛桂不须招。
三秋临水赋将归，几岁逢君咏采薇。宿雨尚淹回雁驿，归心先向钓鱼矶。
潇湘雪染还家鬓，衡岳云沾旅客衣。楚粤只今烽燧息，前程无恙返荆扉。
掀髯寒夜语喃喃，半醉灯前落影三。客邸乡音歌白雪，瓦瓶春色酿黄柑。
如禅未解寻因果，似路谁先得指南。此日诗坛无李杜，望旗衔璧几人甘。
不从草昧助诛新，争肯时平拜谏臣。天上功名非强厌，山中情性本来真。
可怜汉业频更主，只有严滩未属人。岁岁钓台烟雨外，白鸥无恙水潾潾。
东观编摩迹已灰，柁楼时倚望蓬莱。平津此日少新阁，郭隗千年空旧台。
悟主片言谁有分，论文八斗我非才。凭君莫问升沈事，且得朝天一度来。
昔去今来屈指频，梅花开落十经春。有情芳草碍骄马，无恙老松迎远人。
一惬愧谁怀尺璧，八驺迟我引双轮。道旁关吏私翘盼，应讶终军白发新。
舟过飞来欲驻桡，此桡非为此僧邀。米家水墨留真景，梵刹松涛落变韶。
不必雨催诗得句，更无人劝酒倾瓢。凭君候我莲花社，五斗年来懒折腰。
处处花开衬马蹄，人间腐鼠欲何为。苦吟仲尉古应少，归去渊明今较迟。
何梦更驰天上路，老年思琢竹间诗。杖藜小径聊回首，驷马分明是累棋。
车盖烟霞两路歧，低昂轻重至今疑。已无巢父凭谁会，除却图南到我知。
高唱渔樵山落日，乱鸣鹤鹳雨添池。凭君莫道朱门贵，欲解簪缨换接䍦。
此老南来世可怜，鳌峰诗在至今传。想应胜概须题品，未必忠良浪播迁。
绍圣论诗元在剥，儋州归路自通天。穹苍后土知公处，不在词章百万篇。
独寻僧偶访头陀，若个禅师是鸟窠。秋入蒲团山色老，雨涵钟鼓浪声多。
点头石在花将覆，结愿香深鹤正过。自笑尘心空未得，敢将禅学诮东坡。
三年别鹤不胜情，又赋分襟百感生。花落湖桥同载酒，春阴官阁坐闻筝。
烟波归棹吴淞远，梧竹残宵楚雨清。他日京华相见处，对床欹枕话芜城。
杳杳昏钟隔浦清，夕阳欲下断霞明。鸟归疏柳禅镫上，人散回塘钓艇横。
云树萧疏藏野寺，烟波迢递绕江城。习池不共山公赏，独对寒流待月生。
凭栏徙倚日将斜，蠹壁苔扉百感赊。疏柳千行空蘸水，残梅数树偶余花。
湖山一路诗人境，竹树三朝宰相家。搔首长安车厩地，软红何处问堤沙。
鹑首星芒照九垓，规模百二自秦开。关山苍莽争天险，文武飞腾出将才。
日暖旌旗横戌逻，云连城堞抱烽台。登高立马休凭吊，看取三峰翠色来。
正色乾坤旧不凡，壮猷重见扫妖欃。功高物忌名为祟，主圣臣贤颂可劖。
嗣武直符彭老寿，本兵兼带潞公衔。麟袍玉带朝回后，稳坐溪山一画嵓。
鸣甸真看入辈行，胎成谁养翼微长。秋横玉宇天初阔，月泻金茎露始瀼。
泽国何情辞旧侣，蓬壶有地托仙乡。霜松雪竹公庭净，移近梅花白处藏。
五凤楼前过晓钟，班行偏信老来慵。嫠啼孺怨方思有，岁俭民流忍奏庸。
腊饭每悬江上梦，冻梨真改镜中容。相忘意气当年话，犹记巾裳共璧雍。
坎止流行迹许同，贞元会合两衰翁。青坪抱犊还閒况，白发从龙有素忠。
计使每输西夏棘，美人时赋小山丛。乞骸旧德三温诏，留毕新朝府事功。
赫炎吹尽日尤长，午近开帘纳太荒。莎径鸟声双树静，石桥花影小渠香。
骄阳未觉风情减，短梦时分草榻凉。不信纷华车马地，仙家遗着水云乡。
微凉茑院足幽居，书带生齐绿映渠。树影正中还鹤梦，屏围以外更虫书。
讲回赭案园初涉，制下黄麻席久虚。硕果化机酬竟在，一邱云物是乘除。
勿药传宣使下频，百僚动色贺中宸。万年宗社神为主，一统华夷帝此身。
卜世正逢明盛日，托天长作太平民。老臣种种肝肠话，口不能言意屡申。
谁遣仙凡有久要，每怀河汉恨迢迢。玉虚天帝应相谅，莫惜乘鸾下绛霄。
应有灵谣寄别愁，放班闲作步虚游。孤踪莫过嫦娥宅，桂数摇风易感秋。
浪说神仙住碧霄，初寒对月思无聊。韦郎心绪原多乱，休倚层台落玉箫。
满眼烟光暖欲醺，回思粉面杳如云。恨无崔护桃花句，泣断春风也不闻。
犹忆乔仙共锦航，采莲午日醉霞觞。小怜空有佳名号，命薄如丝续不长。
荔支红忆醉颜红，笑倚菱歌荡桨同。十里香风人不见，乱荷深处小船通。
情热鸳鸯蓦地分，悲凉离绪怨秋云。泉台去处漫漫黑，肠断凭谁说与君。
恻恻悲歌涕欲潸，小乔何事去人间。梨园弟子俱无恙，不见华清旧玉环。
长忆匡庐孙子荆，燕山契雅岂忘情。雪中诗酒淹琼漏，月下笙歌绕凤城。
萍梗天涯嗟宦迹，桂香秋晚慕才名。江湖双鲤开春渌，珍重缄书达海瀛。
暝扫春云宴小堂，孤城海月正苍苍。清风拂夜侵帘冷，红雨飘烟入户香。
人静竹窗犹共语，酒酣花萼好同床。良宵且莫抛春梦，曾向寒原听白杨。
云暖烟消欲曙天，行人驱马杏花前。故园桃李春如锦，客路风尘日似年。
山水倦人休未得，功名老我少无缘。蓬瀛苒苒东来近，早晚华堂莱綵翩。
鼓绝山城夜正幽，雅怀对酒更何愁。功名勘破浮生梦，风月清馀海国秋。
一醉良宵情泄泄，孤吟残漏思悠悠。徘徊未遣嫦娥别，遮莫鸡人五报筹。
山城挝鼓四更时，官道萧萧马正嘶。霜重敝貂寒透骨，月明啼雁迥生思。
长风游子驱千里，乔木微禽羡一枝。坐损红颜成底事，吴山楚水转相嗤。
风正沧溟白鹢轻，东山翻仰大江名。紫泥有宠凭谁借，赤子无缘空复情。
身世百年揖隽杰，口碑千古自分明。青钱那复期君一，为祝高门觊后生。
东风吹雪剧春寒，幽室孤居对碧山。帘外冻云青不散，檐前新月冷初弯。
十年宦迹惊残梦，一息尘机慰老閒。竹里酒杯冥日夜，流年休问镜中颜。
忆向东风雪几番，小庭寥落玉栏干。暗香何处凌寒度，疏影谁家彻夜看。
独弄虞弦春昼静，空馀羌管月明残。金樽彩笔孤清赏，惆怅江云兴未阑。
惊风疏雨度新枝，晓裛红妆半不支。含泪有情胡塞别，沐芳无力华清时。
胭脂冷湿青烟合，绛雪香沉碧藓滋。帘捲幽轩看不厌，漫漫春浸武陵涯。
蔷薇花好刺朋生，带得长春亦纵横。莫道锋芒无用处，屏藩今喜得干城。
生平未暇评花品，今夏看榴兴不孤。一发丹葩朱寔出，始知渠是锦衣图。
把酒看花倚翠微，流莺声彻柳依依。座间云过青留榻，石上苔生紫湿衣。
聚久肯忘怀落月，兴长犹自怨斜晖。老僧忽起钟声入，远至松林送客归。
一辞北阙共飞扬，南望成均路渺茫。冲雨昔怜车马湿，燃藜今喜斗山光。
芙蓉烂漫秋江色，客子氤氲故国觞。此夕因君频睇目，粤云吴树两苍苍。
秋风飒飒动京华，犹带吴江万里槎。剪烛共谈燕市事，解貂同醉秣陵花。
梅开庾岭初含雪，雁入鼍阳晚带霞。莫讶分襟横涕泪，依刘王粲忽思家。
千年俎豆逢丁日，万国冠裳戒沐时。月白衣明心皎皎，风高气肃意夔夔。
太牢曾识汉庭礼，玉帛深思昭代仪。总为菁莪情转切，微才何以答君师。
玉辇金宫不复游，柳园草色满城头。疏钟鸟雀当今夕，画角旌旗记往秋。
雨散天花无讲席，山含翠黛独登楼。伤心莫问前朝事，落日荒台野水流。
满目蘼芜落雁边，吴王城外水连天。几家茅屋穿青雨，千树垂杨拂白烟。
别浦参差归社道，空江来往趁潮船。山川依旧人非昔，独对高冈思惘然。
天时人事日相并，鳌炬光从雪里明。节序不殊乡国异，雁鸿迢递梦魂惊。
倚楼偏切思家泪，弹铗谁怜游客情。中夜凄凉心欲折，故人何以解愁情。
江南冰雪苦作寒，万物憔悴无好颜。东皇有意漏消息，先送一颗回春丹。
朱砂乱点鹤顶碎，绛裙深染猩血殷。赵昌创法夺天巧，阳和脉脉生毫端。
遽能貌取艳丽质，胭脂未洗香云乾。至今没骨久不见，徐熙已矣空长叹。
生绡拂拭得奇玩，嫣然疑在山林间。卷图吟罢注双目，彩霞光射青天宽。
子龙吟风翼老蛟，湘江怒立翻波涛。长星垂光惊堕地，化作怪质崚嶒高。
何年墨仙下人境，醉染冰肤散清影。兔锥锋砺刺蛟龙，腥血模糊吹不醒。
神人施鞭石能语，怪质棱棱天所斧。雨馀流润吐玄云，三尺新波涨湘浦。
冯夷驱雷怒蛟翻，皇妃御风翠鸾舞。极目东南烟雾深，九点疑山几今古。
黄陵庙前呼鹧鸪，秋阴漠漠昏苍梧。南巡不返二妃怨，苦竹丛深西日晡。
微风吹凉下翡翠，空江浴影摇珊瑚。当年游处今复见，湘水湘云归画图。
香山老人避世人，性耽冲澹乐天真。招邀知己结雅社，藐视声利同埃尘。
流风巳远事若新，兹图无乃传其神。衣冠不异山中叟，抱负俱为席上珍。
岁月悠悠几百春，高名千载迥绝伦。庙堂勋业倘来寄，泉石襟期见在身。
便欲相从一问津，抚卷令人感慨频。浮玉山前亦可乐，澄湖碧浪㴠秋旻。
千峰万峰岚气飞，松阴曲径开禅扉。虚室小坐群动息，空山无人俗事稀。
清泉出渠忽自响，野鸟狎客如相依。眼前幽意收不尽，斜日看云徐步归。
荧荧精采散中庭，幻出华灯肖鬼形。自是文明昭景象，谩誇机巧夺玄冥。
斗杓指处光摇紫，天禄携来燄吐青。坐觉三垣真可即，此心长拱北辰星。
去年今日赏僧鞋，又是秋风一度开。岂有灵根通佛性，欲凭行脚见如来。
缁尘洗尽元无染，浮世看残莫浪猜。仕路羊肠俱踏遍，宁将晚节共深悲。
野人不作繁华梦，只爱山间泉石清。扫处乱云黏帚重，汲来新月注壶明。
卧听漱月醒尘耳，坐拂苍苔解宿酲。莫道膏肓已成癖，此中幽趣有谁争。
隔林啼鸟自间关，惊起幽人梦里閒。渴思欲吞云梦泽，卧游应遍武夷山。
但将俗念抛千劫，未达仙阶只一间。莫讶惠能真獦獠，由来佛性不拘蛮。
空堂寂静类禅关，怪㡳诗逋搅却閒。往事巳俱随逝水，新题恨不遍名山。
风高哀雁来天外，月冷鸣螀绕砌间。自觉此身成市隐，欲将踪迹混渔蛮。
高木萧萧动野烟，夜堂孤坐一灯悬。新愁到枕还今夕，往事惊心又隔年。
勋业巳惭青镜里，情怀聊放绿尊前。莫嫌眼㡳炎凉变，安分随时自泰然。
最是东风管别离，年年吹发绿杨枝。行人去日曾攀折，每到春来有所思。
理卷霜毛宿晚汀，旅魂应自绕秋冥。西风莫搅蒹葭水，月苦沙寒易得醒。
被寒烧尽郁金香，侍女无言立近床。一样玉壶传漏点，南宫夜短北宫长。
断柳残沙不掩堤，苇丛幽称水禽栖。半江斜照将秋色，相送归船到竹溪。
一带浮光界远田，数村花柳簇春烟。谁家酒幔招人醉，摇荡东风出树颠。
细雨轻尘郭外秋，危桥下马涉寒流。长堤送客宦情倦，野寺逢僧清兴留。
一径午阴幽入树，满庭诗景快登丘。放怀无限江南意，只欠菱歌上小舟。
朝回布袜一官閒，近阙清门不用关。没骭雪骑羸马过，满鳞冰买冻鱼还。
得沾微禄强赊酒，不起高楼亦看山。明日又迎长至节，独愁空使二毛斑。
寒灯影里雁声秋，半夜西风起北楼。万里漫添胡马色，几年浑减朔方忧。
关河积水连天迥，城阙疑云拂曙浮。细雨朝回问裘褐，老郎惭为病躯谋。
长愁风雨乱忧端，九日晴明望眼宽。益喜故人连宅舍，肯于高处置栏干。
菊花甘冷黄非晚，客鬓经时白不难。浑得醉歌酬雅会，未妨檐月照空盘。
短发青袍水部郎，远将能事报垂裳。龙湫百眼泉归漕，鲸力千秋石作防。
一路风霜重奉诏，普天齐鲁最经荒。山东宪府贪才俊，国计应劳细与商。
两阁花融禁御清，六符星润泰阶平。紫云华盖连中道，金水芙蓉绕内城。
一语回天当国相，三呼动地复租氓。远夷日见来朝使，方物纷纷效进呈。
旭日曈曈启奉天，百寮云萃武楼前。青松缀玉传甘露，紫笋浮花瀹醴泉。
多士听宣鱼贯入，诸侯分直雁行联。白头谬忝儒绅后，大本先容赴讲筵。
旌旗旖旎集中衢，日上金桥剑佩趋。双阙云中开凤扇，六王天上捧龙舆。
成均被命仍敷教，大本承恩复说书。殊渥无涯嗟未报，几回退食重踟蹰。
布袍落落老年华，兴到云山遂作家。淑气暗传堤上柳，晴霞红染洞边花。
志存遗世轻贫食，诗偶逢春不惜奢。岁岁未能捐夙习，栽桃放鹤傍溪沙。
海外仙山世不求，西来奇洞见三洲。多年积乳纷成像，五月阴风预作秋。
字蚀藓崖参亥豕，松摧雷雹化龙虬。几人乱后添幽事，草没烟横恣鹿游。
渺渺寒流下桂津，一江清绝罢垂纶。翠华不返悲瑶瑟，苍昊无言剩草臣。
双马自投青霭去，孤舟惟对白蘋亲。前山都峤称仙室，寂就丹砂谢俗尘。
空庭独立对参横，风气移情百虑萦。金尽祖生还任侠，时危陈涉不慵耕。
震邻飞羽徵兵急，畏路停车揖客轻。已扫人间无限累，为君归计每屏营。
百年过半信閒身，离菊堆金不称贫。千古遗弓终抱恨，十年磨剑尚如新。
澹能鲁酒供高客，豪任齐纨散舞人。试问雄心销几许，从来英杰返天真。
湖堤树昔手中栽，岁岁成花几见开。秋水暗添鱼欲舞，晚烟横断鹤忘回。
沙棠舟小僧同泛，蓬荜门深客肯来。尚忆故林归未就，独吟空笑老相催。
林皋晴好引雏行，辟地湖南漫课耕。学道养年非肉味，爱閒终日在莺声。
碧云暮合佳人渺，芳草秋生苦菊生。物外徜徉谁作侣，岩僧惟有白云情。
浮云野鹤自为情，安用公侯识姓名。林有围棋花并落，船非丝管耳常清。
贷钱买石贫犹乐，采药调心癖已成。长笑世情浑欲醉，愿施珠玉向谁倾。
笑忆升平结驷年，春风拂面共垂鞭。閒身不为风尘累，白发犹能杖屦便。
镇日醉花亲抱瓮，清宵爱月独移船。忘机已是玄真诀，喜得同君弄紫烟。
早岁同依达者游，万般看彻雪盈头。已非甲子谁能管，自向人间不解愁。
化佛毫端常示现，乞花书外更何求。怀君倘遇玄都鹤，为问余生有底否。
夏寒新涨碧澌流，雨洒别筵感易秋。敝箧千篇存故业，孤筇万里侈奇游。
清风满袖无馀橐，烟水当门好系舟。同是羁人先送汝，愁深忍复说离愁。
补衮功成日月间，赐裘红腻映童颜。庭栽玉树娱清昼，药采芝田养大还。
九鼎犹存黄发老，一壶肯许赤松閒。冈陵恰祝嵩呼候，南国仍看北阙环。
绮岁功成帝者师，浣花溪畔隐仙姿。正馀日月悬青嶂，犹有云雷绕赤墀。
炉煖博山藏旧赐，梅含霜圃长新枝。伫看紫诏蟠龙卧，泰际阳回正此时。
小队冲寒路不喧，长松影落给孤园。迎风十里旃檀气，负郭千家古雪村。
灵月自生空谷底，暗泉环漱半山根。到来未敢穷游目，时亟方严锁钥门。
寥天孤鹤翥云翎，高士于今见典刑。字饱神仙灵蠹简，书藏石室续麟经。
董狐笔不宽时贵，司马名先动汉廷。陵谷几更君未老，老人星傍少微星。
天地从来峙此矶，惊涛欲撼石崔巍。长江自昔称天堑，一水于今壮帝畿。
云锁蛟螭澜自倒，山蟠龙虎脉相依。上流形势操全胜，隔岸休传羽檄飞。
尘外何从觅净缘，偶来法界叩诸天。经声度水鱼能听，树影参云鸟自翩。
地静宝花香作雨，阴多松月夜为烟。慵将馀慧需牙后，半偈还期四大捐。
澹荡浮光倚槛生，偶乘芳节振长缨。游兼文酒还诸彦，兴入烟霞是旧盟。
荔子珠悬江树转，兰桡龙划海潮行。欢娱信美元吾土，白雪赓酬万古情。
籍甚人高秇苑声，南金不尽此时情。簪从臭味悬应盍，座想风期俨自倾。
握里银钩分史籀，吟边瑶草薄阴铿。汀洲杜若芳堪采，惆怅长川似带萦。
危楼缥缈切清都，海国层阴热有无。地控五城开巨浸，天回千嶂俯雄图。
雕窗锦石飞觥远，碧树丹梯送眼孤。何事卧游情不浅，赋来陶谢本吾徒。
金丹不辨灵仙井，藜火长悬太史题。百尺楼台天外敞，千秋笙鹤夜深凄。
俱瞻紫气濡毫动，见说青云倚剑低。便欲寻真沧海去，风尘容易道心迷。
洞壑秋高客思飞，十年今得款荆扉。亭开翠壁孤难并，径绕芳林静可依。
海上霞蒸翻过雁，城头砧动隐斜晖。相逢且就黄花醉，谁更缁尘点素衣。
绮席高张斗气悬，美人同赏羽觞传。连城质愧蒹葭倚，杂佩芳怜薜荔搴。
兴洽风期堪卜夜，交论邂逅已忘年。只今一水盈盈碧，其柰情钟我辈偏。
绣岭萦回抱此台，风云长为绕崔巍。侵衣月白疏松漏，洗砚泉香古涧来。
尼父象文随化著，羲皇爻画自心开。六虚行尽天机健，数片梅花点翠苔。
古今灵异此山川，远海高丘一望前。煦煦阳和随意领，玄玄太极妙心传。
松阴三尺焚香石，花底千寻滴露泉。何处道人来倚杖，海天亭畔和瑶篇。
好事常开水北堂，柳阴曲曲两三行。时来唤渡投吟社，每共看山坐石床。
乌角风情归锦里，黄花篱落傲柴桑。咏歌半是投簪客，韦布相辉锦绣裳。
幽夜虚斋榾柮炉，香茶美酒向谁呼。岁将穷处春将复，人到贫时事到无。
书卷自翻风叶乱，灯花细剔雨帘孤。丝丝一种清愁发，掩映寒梅野雀图。
西宁烽火照京西，百二河山厌鼓鼙。策士两年心欲腐，边城千里血为泥。
榆关有急时传箭，枫陛无人夜刺闺。便欲狂排阊阖叫，天高瑶圃听犹迷。
劳臣移镇主恩重，孝子梧楸结念浓。天上初传如綍语，山中已就若堂封。
风云华柱春归鹤，剑舄玄宫夜射龙。都督八州人共艳，眠牛何处觅仙踪。
秾李初芳记御轮，重来三十五回春。双辉冰玉当年润，再睹绯金此日新。
方镇仍为开府长，代兴原是坦床宾。粤南胜事堪青简，看取新编传世臣。
长鲸簸浪荡三韩，壮士忧时发指冠。尺剑未销氛祲在，孤槎欲驾海天宽。
行探虎穴扬风快，夺取骊渊照夜寒。不见当年傅介子，笑谈杯酒斩楼兰。
买得扁舟似曲辕，摇风曳水向滕村。高堂绿野秋悬榜，满院黄花昼闭门。
礼乐无缘窥马帐，春秋何处领玄言。归来笑抚先生掌，重见人间独乐园。
上元星降天休节，瀛海传欢帨在门。七纪欢承三世养，四朝荣被九天恩。
瑶池浪说桃花结，宝树何如桂实蕃。共愿摩耶常住世，长看佛度众生繁。
十年裘马恋京华，此日重来迹未赊。尺五仍瞻垂衮处，寻常犹记典衣家。
尧年拟效华封祝，汉使真乘博望槎。独有故交零落尽，西风回首不胜嗟。
朱蟠当日颂循良，月旦余风韵更长。渤海重看龚氏治，淮阳复有郑公乡。
芳祠两地蘋蘩合，遗事千秋竹帛光。食报流辉曾未艾，象贤今已在岩廊。
万国趋跄祝舜年，车书云拥帝城前。共欢北极垂仙仗，拟捧南山入寿筵。
烛影遥垂华月转，瑞光高并曙星悬。九重恭嘿方深穆，未许环瞻尺五天。
云水飘然一老僧，头颅种种貌棱棱。人间正果修将满，天下名山遇即登。
向外见来终不实，从前学得是无能。此归莫向舟中结，且卧随身七尺藤。
漫对匡庐紫翠中，幽栖聊与古人同。千年芳躅惟陶令，三笑何年是远公。
池上白莲尘不染，坛边玉井净如空。虎溪莫种桃千树，恐有渔人路渐通。
频年宫殿火为灾，万里孤臣首重回。罪己有言劳圣主，格天何日悟轮台。
谁开榷府宏羊网，正忆和羹傅说梅。忧国杞人空有泪，东南民力可胜哀。
嵂屼千盘石磴通，诸峰蓊郁白云丛。两崖泉响传空谷，万壑松涛度晚风。
台上有碑封茂草，桥边流水断残虹。凭阑岂为悲秋色，仰止高山思不穷。
天开㠎嶪结层岩，岩瀑砰磅石削巉。坐上风雷通昼夜，尊前烟雨湿衣衫。
银河倒落飞如练，白雪酣歌兴不凡。酒罢津头寻去棹，轻风摇飏送归帆。
飞楼百尺白云停，太史曾占有使星。柏院风清消暑气，香醪杯绿泛沧溟。
屏开叠嶂芙蓉出，暮霭丛林罨画青。骢马到来山岳动，越裳何处不来庭。
粤王台上气萧萧，万木惊秋景寂寥。马首凭陵伤苜蓿，鹊巢栖断怨鸱鸮。
笳声月落心如折，雁字风高影欲摇。野老临江空怅望，乘槎欲泛海边潮。
遥从南徼溯中原，玉帛车书统至尊。东去罗浮红日近，北瞻庾岭紫云屯。
越裳重译周官在，横海楼船漠主恩。不分芙蓉秋亦老，物华凋敝可推论。
空名误胁上楼船，五百遗金已尽捐。逆党罗才成网罟，蛾眉殃妒失英贤。
孤臣岂意投荒裔，千古堪怜是谪仙。史有阙文谁为补，令人呜咽夜郎年。
翩翩公子重轻肥，争似囊琴信马归。归过庭前如问讯，为言秋色在郊扉。
若翁高谊动西都，千里遥分宋国符。此日相逢重相问，南来鸿雁近来无。
辞荣伯子卧江浔，信义能祛虎豹侵。闻道年来住城郭，应知幽兴寄山林。
海潮冬至冷来迟，篱菊初开蕊未披。惜别题诗何所赠，清标霜节与君宜。
归舟夜泛严陵雨，征旆朝冲雁荡云。回首十年千里隔，江山何处不思君。
七篇仁义游梁日，三叹归欤厄蔡年。年少于今推茂宰，悬知吾道在中天。
书来念我鬓毛斑，疑是金丹好驻颜。不见渭滨淇上老，丹书懿戒等閒删。
朝来缺月挂林端，哦得新诗满素纨。却笑狂夫多野意，丁宁莫向贵游看。
故人天上双鸿至，野客山中一鹤随。读罢封书鸿不见，素心惟有鹤先知。
西川峻迹归南斗，东鲁名成返圣朝。应忆山人无个事，故将书使到渔樵。
江南八月蒲稗黄，天边雁叫烟苍苍。历落沙头并水际，三三五五分成行。
当时见雁心凄恻，本为思家叹离隔。如今系艇武昌城，始知身是江南客。
木叶萧萧下汉川，参差鸿雁忽联翩。白云洲上疏还密，黄鹄矶头断复连。
沔口云深迷楚树，分行作队纷无数。闻道潇湘菰米多，天寒更向潇湘去。
昨日看花花满枝，今朝花已半离披。因怜聚散浑如此，始信衰荣亦若斯。
令节正当三月候，相逢况是七年时。共君痛饮不沉醉，即使重来未有期。
绿阴如雨万条斜，啼罢朝莺又晚鸦。尽日春风无别意，只吹花点过西家。
千里庐山一片石，元气为根倚天立。月色霄澄白鹿寒，露华晓霁香炉湿。
左瞰长江右枕湖，近分众皱远模糊。未容绝顶通人迹，长向晴空展画图。
谁能共我寻瑶草，幽泉怪石穷探讨。傥遇仙翁跨鹤来，长生秘诀应倾倒。
凡骨支离无奈何，徒劳翘首望嵯峨。此行傥遂区区志，须借苍崖百丈磨。
诗兴多应似确山，不堪重叠叙艰难。环城树色青青在，休把安心托抱关。
片片秋田总过犁，满原晴色树高低。欲从父老诹生聚，清昼无缘驻马蹄。
渡口孤舟往复频，两行灯火入重闉。途长马瘦饥僮仆，橐有馀粮旋觅薪。
将军好客暮相延，银烛朱光散绮筵。劝饮鸣弦怜子夜，谈兵拔剑睨遥天。
朔方戎马惊心后，南国宾鸿短发前。莫遣壮怀随逝水，拟图生像上凌烟。
冯公性气本飞扬，历诋酣呼众莫当。处士久缘才见忌，步兵聊寄酒为狂。
一丘曲折藏花径，万卷纵横堆草堂。献岁风烟倘乘兴，随君理棹下沧浪。
四海何人契最深，百年几度遂追寻。褊心自信朱丝直，病骨谁怜素发侵。
干主无能行抱瓮，思君不寐起鸣琴。风江岁杪舟难进，书报吾生久陆沈。
结庐非僻昼常閒，桂树中庭几自攀。乘兴不期朝命驾，闻歌未竟夜留关。
一觞草具来堪数，三径花深出每悭。少小相看今已老，君如不饮负衰颜。
落魄先生太古民，频年寄食楚江滨。浮踪暂止终难定，野性从来岂易驯。
垂老获妻宁计丑，浃辰丧女颇伤神。田文好客黄金竭，每食无鱼幸勿嗔。
郑子客游淹吾庐，诗词间作真起予。忆当出门与结束，欲别上马仍踌躇。
计日能回楚水棹，经年竟断燕关书。人生岐路恨南北，尘暗望眼何由舒。
双扉寂寂候暄开，二客翩翩并马来。雪岸丛梅行故傍，风江乱叶去仍猜。
壶觞力疾欢难竭，林谷经寒响易哀。他日如追今日兴，吾堂须记古城隈。
别馆张筵临水上，危楼改席向天中。窗含江汉澄流尽，槛俯衡巫远势通。
鸣佩忽沾神女雨，披襟时拂大王风。梁园胜事今非异，楚国文儒古亦同。
天时人事催寒景，坐啸行吟到夕晖。锦树高原去鸟疾，苍苔小径行人稀。
牧儿谷口驱牛入，猎伴沙头得雁归。双户畏人时独掩，寸心回首愿多违。
山驾严装羽队分，敕书先下玉晨君。明知不比人间别，亦自含凄望碧云。
瑶草仙坛路不分，空中香气正氤氲。凤车龙辇辚辚去，只隔青天一片云。
碧石青苔覆落花，云残远自上清家。龙章气湿疑灵雨，凤篆文生散彩霞。
寂寂花宫独掩关，飙轮去只在前山。香清落日闻金磬，知是真人跨鹤还。
仙鼠飞飞似白鸦，灵泉尽日浴金沙。只闻洞里人吹笛，不见空中女散花。
悄无人迹蔽瑶房，数卷丹书在石床。侵晓鹤翻松露冷，松花细细落衣裳。
子夜初从洞府归，绛桃花外月痕微。下山不是瑶台梦，书在琅函香在衣。
冉冉飙车驾彩虹，只闻耳畔响罡风。人间那识祥云洞，幸有天边鹤使通。
仙宫玉盏酌流霞，千岁冰桃四照花。蚤解虚皇金册召，不将清泪送鸾车。
只道埋香事可怜，谁知独鹤控遥天。上元垂发麻姑爪，宿世原来骨是仙。
梵宇萧条隐翠微，丹枫白石静双扉。曾于山下挥长戟，重向尊前醉落晖。
衰草尚迷游鹿径，秋云空锁伏龙矶。遥看沧海舒孤啸，百尺仙桥一振衣。
花逢雨夜晓看妍，实蕊凋时阶不喧。试问老禅幽得处，谓言物外有青天。
满堂游子叹飘蓬，无数离情细雨中。飞盖西园因卜夜，挂帆南浦待分风。
岂知江海经年别，不见关山去路同。他日相思非一水，尺书何处寄春鸿。
曾读杜甫佳人篇，佳人今向画图传。练裙缟袂春风里，不减花神并水仙。
牵萝补屋居空谷，日暮依然倚修竹。只隔西邻尺短墙，杨花榆荚纷相逐。
藤蔓红稀枣叶青，欲逃新暑只登亭。夕阳西去清阴满，閒向篱根拾鹤翎。
荷钱初放乱浮萍，却有新条结翠屏。几日小园无雨到，莫斟池水入花瓶。
不须把酒问青天，秋色平分恨稍偏。已觉初昏星渐密，难教既望月长圆。
诗中蟋蟀依床下，江上芙蓉到槛前。更有桂花香可挹，虚堂独坐未成眠。
多算自能临敌决，先几终堕有心栽。且须下气输赢上，李广当年亦将才。
架上牙签贤未触，壁中科斗典谁删。要知六籍传心者，不在区区行墨间。
云树几重楼外景，江山千里意中行。谁能点破龙睛去，笔底天然弄化生。
龙门一派禹门来，龙起何须青草堆。家近南溟春浩荡，九天云影欲成雷。
龙门千仞粤江头，欲起未起浮苍虬。无端一夜春云合，汹涌春涛带雨流。
弱线千条拂建章，染成深绿与轻黄。年年白帝勤收取，纫付天孙制锦裳。
生香喜色挹朝曦，春满琼林锦满埤。露赤倾丹成底事，倚云应有太阳知。
自擅仙都第一花，玉楼珠翠泛彤霞。春风舞乱临妆镜，载整娇红倚绿纱。
雾縠烟罗玉一枝，明珰斜佩下瑶池。绕筵含笑举歌扇，苒苒芙蕖进酒卮。
歌彻清词倚画阑，名花凝露带香寒。当时若与梨园会，应讶新妆妒牡丹。
汉水东流日向西，孤村烟树鹧鸪啼。纤纤岸草迎人眼，踏踏江花映马蹄。
有客问奇仍载酒，故人相过辄留题。暮年正尔逢知己，布袜青鞋信杖藜。
江汉漂零今六载，故园迢递尚三千。新春隐几看云坐，遥夜悬灯听雨眠。
彭泽官贫犹有酒，杜陵身老未归田。桃花流水深千尺，拟向溪头理钓船。
社燕西飞节物过，年华世事两蹉跎。晴天白鸟来无数，落日浮云看渐多。
黄菊何人归短棹，红蕖秋水淡洪波。寂寥多恨凭谁遣，摇落无心奈尔何。
年年留滞汉江头，华发萧萧不奈秋。梦断乡关犹是客，望穷烟水更登楼。
西风鸿雁来芳信，南纪亲朋忆旧游。闻道菊松无恙在，可能归去觅菟裘。
凉风吹动影蛾池，百顷秋波漾素辉。十二玉阑闲倚遍，桂花清露湿人衣。
长歌寒女素丝诗，直道难逢郭泰机。白简威名西蜀远，青云朝省故人非。
身危独洒潇湘泪，道拙空怀草木衣。东望乡关万馀里，归心江汉转依依。
班荆阙里笑相看，宝马金羁识汉官。别去梅花江上老，秋来明月梦中寒。
词臣寂寞犹鸳列，隐客疏狂自鹖冠。传道桥门悬绛帐，五更经术首登坛。
红蕉花发碧山陲，鸡黍邀人鹤氅披。我祖岂知王氏腊，叔孙曾定汉官仪。
当窗远树乌栖尽，剪烛寒宵月上迟。旧府百龄丞相在，祇应留得白云怡。
玉树亭亭萧二郎，金声楚楚继书香。摄衣道左朝迎马，烧烛堂前夜举觞。
绿树高崖熊献白，碧波浅濑蛎输黄。醉来向我论书法，野雉家鸡漫自狂。
江头系艇苦旬馀，无奈前旌望竟虚。春鸟嘤嘤春水绿，与君相见更何如。
君依珠斗侍明君，我傍岩头领白云。心境纤毫原不二，年年风月自平分。
懒慵高卧钓台深，白鹤飞鸣递好音。无限心情难寄语，独将长啸振空林。
年来白业事如何，驹隙光阴荏苒过。莫道心斋无个事，悬崖险峻误人多。
田田荷叶太湖西，千队鸳鸯掠水低。却似吴娘机上见，绿罗初?锦茸齐。
张村赵村与吴村，千古空牵艳客魂。墙东一树秾如锦，莫怪先生独闭门。
塞门杨柳未经霜，锦帕貂裘马上妆。带得相思出关去，银钗岭上断人肠。
一宵争抵一年长，犹度金针到绣床。天下真成长会合，昆明池上两鸳鸯。
彩袖飞来山上山，小楼金马堕云鬟。柰花满地无人扫，二十年前菩萨蛮。
锦窠何必夺丘迟，毕竟还他蜀锦奇。近日锦官空擅巧，博南山下乞蛮姬。
张村赵村与吴村，千古空牵艳客魂。墙东一树秾如锦，莫怪先生独闭门。
谁赋乡关拟子山，少年张绪独追攀。家临南甸何愁远，身在东曹却爱閒。
登眺且须抛事外，声名今已落人间。归与亦有柴墟兴，梦里梅华正玉颜。
空斋积雨迥生愁，何处归云晚复留。独鹤不眠长警夜，暗蛩多思自鸣秋。
十年事与尘俱化，万里心随水共游。明日清冥期桂魄，庾公高兴满南楼。
旧京文藻剩才贤，转眼春风巳十年。载酒动陪云谷燕，移床忆就水亭眠。
别来城郭应无恙，老去头颅底是仙。曾把平生商略尽，不将名托故人传。
谁赋缁衣好此贤，枉教他日论当年。万金帚敝真难鬻，百尺楼高不借眠。
落落蓟门聊作客，飘飘吴市拟成仙。著书莫念头空白，留在名山也自传。
山中春酒缩新茅，仙棹相将汎碧涛。座客尽倾张翰重，主人谁似吕安劳。
金尊檀板花前句，海错江鱼竹下庖。曾是乡贤栖隐地，欲追遗事荐溪毛。
南来暂辍紫宸班，弭棹江干便拟还。东观图书头半白，北堂鱼笋梦常关。
归鸿纵目云霄外，老鹤鸣阴莽苍间。多少玉堂嘉话在，风流应对谢东山。
敢希潘令赋閒居，正及吾翁八十初。步屧晚园栽杞菊，举杯春社饮枌榆。
庭留爱日逢冬后，客满佳辰记岁馀。不向当筵誇矍铄，自呼苍鹿驾轻车。
山下幽居傍海涯，此君偏与隐君宜。坐闻清吹诗先得，卧近凉阴俗可医。
春雨剩移淇澳种，岁寒应长凤凰枝。蓝舆旧有东游约，径造何时载酒随。
自笑青骢老不胜，趣装何意问金陵。板舆对镜能将母，棘寺临湖不负丞。
暇日樽罍应屡设，近城楼阁喜重登。迟君欲结他年社，只恐行台早见徵。
花满汀洲燕子飞，绿杨微雨画楼西。殷勤寄语伤春鸟，莫近郎君行处啼。
生长江南惯采莲，棹歌声里斗婵娟。十三十四年相亚，覆额低眉各可怜。
荷叶莲枝水面齐，采花归去夕阳低。绿芜一道分南北，犹有歌声绕大堤。
少女明妆出采莲，双头并蒂独心怜。不知金钏何时堕，空手来归意惘然。
白面红妆二八春，藏羞不肯过东邻。偶从绿水桥边去，谁道荷花妒杀人。
月照波纹似鸭头，一船双桨荡中流。采莲不道罗裙湿，归晒雕栏夜不收。
半晌开门举步迟，东风吹柳乱丝丝。年来难说宫中事，却道西施不画眉。
惨澹阴风万木号，黑云低压古城壕。全家避乱禅心扰，满市浇愁酒价高。
燕雀处堂聊旦夕，龙蛇起陆更弓刀。传闻玉帐河魁将，正倩儒生讲六韬。
何地能销郁郁情，且登岱岳望蓬瀛。无人到处方孤立，有路通时更上行。
四面愁阴千里合，一声恸哭万山惊。儒生未可讥封禅，终是能逢世太平。
狼藉东风遽已衰，迢迢虚作隔年期。莺藏新绿仍高树，蝶恋馀香尚故枝。
痛惜漫劳将尽后，护持好及未残时。美人颜色还如此，二八娇饶自不知。
隔林彷佛寺门开，便访幽栖老万回。草色绿侵危砌上，菜花黄过断墙来。
閒云无意时相值，野鸟忘机两不猜。满院春风同一笑，金经堆架任生苔。
忧天亦觉杞人愚，此际忧来不可袪。风日苍黄群盗满，山河破碎一城孤。
通儒谋国多书卷，上相筹兵祗地图。宗庙神灵应闵念，昭陵石马几时趋。
谷口莎鸡趁寂寥，碧天无碍客星摇。萧疏院落含秋霭，咫尺江干遝暮潮。
霜浦荻花迷雁字，露檐枫叶冷鲛绡。飞光远溯今何夕，槁发愁侵漫欲凋。
?东菑稼近如何，箬笠难消野兴多。秋雨泽梁生石发，夕阳山寺界烟萝。
鹤巢无恙闲中觑，鸥社忘机狎处过。相劳岂愁津渡远，客怀今已付行歌。
新腔忽忆浣溪沙，谁拥珠徽奏落霞。蝴蝶戏残香是粉，杜鹃魂黯血仍花。
悲风早激湘君浦，谑浪曾专谢客家。酣倚玉缸春兴损，曲尘飞尽见生涯。
曲篱疏牖对烟溪，春雨微微水槛西。过浦远帆牵客思，比邻深树听莺啼。
屠荒薤芋供朝馌，税壅菑畴课晚犁。坚卧莫愁沾湿苦，垄云方借一枝低。
酒帘花市旷径过，幽事宁如老去何。山近尉城春草绿，井连萧寺夕阳多。
国香空谷邀琴写，家食衡门带索歌。疏雨自沾苔径曲，几人鸠杖破烟萝。
招隐曾攀桂树柯，病馀诗兴总消磨。还谁载笔趋金马，挟侣锄云种木鹅。
虚负雅怀千日醉，转怜衰季一身多。兵争郡国无宁役，日暮愁听劳者歌。
桂苑初辉碧汉隈，商歌休按紫云回。玉环当夕谁应剖，宝镜临妆半欲开。
零落蒹葭催捣素，晚风楼阁待传杯。嫦娥此际怜孤寝，斜抱银钩护影来。
检点残妆雅操轻，柏舟曾否慰同声。十年素雪坚冰誉，一夕浓香丽粉情。
天上结璘愁独处，日南么凤厌孤鸣。殷勤寄语青闺伴，莫矢寒灯老布荆。
闲情披豁到沧州，静侣时呼问酒筹。烟覆井栏窥宿鸟，月横河鼓怅牵牛。
溪窗暑散蒹葭暮，石几香盈菡萏秋。迢递七襄云未展，夜深徐觉暗萤流。
中洲新咏迈吾曹，逸事增传海屿高。猿啸九秋閒只影，凤仪诸夏戢轻毛。
班荆野酌忧难属，拾蓣长欃课独劳。咫尺美人天际想，棣花零落重忉忉。
绿藻沿溪荡暖烟，忽惊衰鬓度华年。风声厌柘循梅事，露处愁荒岛屿天。
兰畹旧香迷匼匝，果桥新市旷秋千。孤鶱物外歌黄雀，晦影蓬蒿啄野田。
薪劳悔悟晚寻幽，积恨丛愆自水流。尘外物情閒纪梦，酒边花醉薄销愁。
人归远浦青帆暮，雁旅寒烟碧树秋。身放病留天意解，圃云栖倦笔耕俦。
餐霞秘事幽言结，浪迹游仙慕阮嵇。兰芷护书留鹤梦，醁醽邀约待莺啼。
残香冻雨莎亭圮，薄霭晴沙莽隙低。观化悦心閒卧稳，圃场分荫绿汀西。
九十春光半已销，几堪离索鬓丝凋。烟深楚塞愆榆火，露拂吴堤变柳条。
海燕有情先社至，逵鸿无虑报书遥。采芳南国乌衣客，蹀躞桃花锦障骄。
畦蔬荐豆倾尘曲，净榻悬灯护槿扉。栖鸟暮喧林外壑，断虹秋隐石边围。
溪烟漱瀑疏兰若，磴月缘天掠翠微。西浦极看遥埭暗，习风凉露薄沾衣。
虚窗午坐邀谈麈，小阁书函数帙尘。如梦野人溪鹿失，远怀幽客海鸥驯。
锄烟垄外村炊析，襭藻池边社酌新。疏雨绿阴垂柳岸，怆神先度一分春。
芳菲愁断未能裁，谁展霜姿到碧苔。鲛室泪消琼岛月，凤城香绽素霞杯。
佳人咳唾三秋色，野客追攀九日台。欣赏岂须银烛照，坐阑应有夜光来。
十载论交梦亦虚，青云天上动离居。弦更单父春风满，舄诣河阳太史书。
永誉几番传鸑鷟，新诗何日寄江鱼。衡门渐老牛衣客，白石歌残思有馀。
玉峤情深赋蒯缑，仲宣才具怅依刘。名花好鸟看春遍，剩水残山戏墨收。
流转朱门伤客散，乱离襄国待兵休。何时笑引桓伊笛，醉倚江城黄鹤楼。
庵罗小结野情宽，逸步谁停百尺竿。人在定中闻唳鹤，客从归后忆栖鸾。
藤窗挂月宵逾迥，石磬穿云夏亦寒。畦径自纡尘不扫，入门休作懒融看。
白月当空桂影微，玉楼高见素鸾飞。凉云已净千峰影，彩笔真生万丈辉。
长啸天风来客座，半醒诗梦在僧扉。清樽且放狂夫醉，休说乘槎犯斗归。
济南历下多白泉，白沙几处涵风烟。郭西豹突更神异，平地一朵白玉莲。
浪花滚起千层雪，此中疑是蛟龙穴。灵藏岁久变妖怪，精气上涌成涎沫。
余波散漫渊复渟，溪风冷冽山雨青。微霜初下雁秋浴，落月渐低猿夜听。
穷源我欲溯川陆，旧志虚传自王屋。冥茫难测造化情，聊寄泉亭漱寒玉。
幽人住处远尘嚣，境绝轮蹄逸兴饶。不饮市无赊酒券，能吟家有贮诗瓢。
竹欹每见双仪凤，江近应闻两度潮。记得春时茶宴散，杏花斜日望仙桥。
问讯江干白足僧，妙龄传得祖师灯。苦吟竹里肩山耸，晏坐萝间性海澄。
染翰勇磨千锭墨，看云閒拄一枝藤。黄尘笑我劳行役，拟借清凉散郁蒸。
窗外年来都种菊，葛巾藜杖足优游。青虫蠹叶疏疏雨，黄蝶迷花淡淡秋。
把酒从教陶令醉，餐英不识楚臣愁。何时约我疏篱下，坐对南山共倡酬。
龙蛇深蛰鸟深藏，冻合乾坤雪满庄。昼暝可无风助势，宵明应有月争光。
功誇李愬平淮策，兴切王猷访戴航。此际胸襟如洗瀹，行探春信野梅香。
十载不登江上寺，旧栽松树拂云长。非因避俗来空刹，正爱谈玄坐石床。
幡外日移双塔影，麈边风递杂花香。问僧谁作兹山偈，犹是前朝苏雪堂。
墨名儒行隐云林，门掩黄埃深复深。东鲁遗书多贮腹，西乾妙法早传心。
一窗梅月清吟思，满院松风续梵音。浅学我非韩吏部，不劳文畅苦相寻。
诗兴翩翩酒兴豪，一篷吴下盛游遨。歌声激烈蘋风细，醉影欹斜柳月高。
碧水鱼龙惊洗盏，白沙鸥鹭避挥毫。天才海量俱无敌，到处人人识锦袍。
商飙一剪入帘帷，共说今年气候迟。桐子坠青惊旧梦，豆花含紫待新诗。
囊空底用干元振，貌寝徒劳问客师。几欲登临看秋色，高僧未有白云期。
桐翻雨滴气萧然，远砌悲凉那得眠。病似漏壶安枕上，梦惊故友到床前。
谁家孤鹤偏长唳，何处风声不可怜。芡实如珠藕如臂，强宽食假亦明年。
有发无家一病身，秋风飒飒石粼粼。毒龙暑退狞翻浪，野鵩星稀苦魇人。
纵是青山非我土，便多红树岂真春。若无坐拥专城乐，柳叶虽繁不当颦。
一身多病百缘轻，萧飒风来体渐平。阁求诗书随意懒，梦游山水逼人清。
调鸠上掌喃喃语，遣鹿看门笃笃行。桐叶满阶留不扫，爱他踏处亦秋声。
饮罢觥船亦自欢，小除行散影珊珊。生来何必皆文士，譬是先迁一左官。
无病尚当哀局促，有身何患不圞团。东郊小筑西桥月，乘兴休歌客路难。
病骨秋风渐渐轻，薄凉出郭带微醺。催红败绿霜前雨，懈白柔蓝水上云。
闲听鸟声如法鼓，远看路草是腰裙。莫言此地真堪隐，巳有新鸿不可闻。
群盗纵横疋马过，往来万里叹蹉跎。空将岁月居诸老，嬴得知交感慨多。
松菊未荒留啸傲，之乎抛却且婆娑。莫言俊异皆如此，纵令愚騃可奈何。
桑干河水蔚如蓝，渐向西山挹紫岚。从此衣冠常共北，未知踪迹几时南。
年华自叹今过五，出处终怀不可三。只似暂来探石鼓，敢希人世誉潭潭。
硕辅古来由岳降，直从申甫到今公。玉堂望重文章伯，金匮书缄社稷功。
一代伟人嗟已矣，四朝元老更谁同。可怜一掬羊昙泪，洒向西风落木中。
寂守空帷鬓已秋，巴猿声惹半生愁。惊看鹄立千寻壁，尤喜鹏骞百尺楼。
憔悴已经甘雨润，荣华直向暮年收。苍旻有意酬馀泽，琴鹤堂前引杖鸠。
久拚茶蓼几回尝，温语俄惊自上方。一片丹心同火玉，千秋劲节傲冰霜。
宁辞夜断驺人杼，遂尔名成宓子堂。即日随车饶雨露，由来饮水识源长。
肠断藁砧老更悲，直从万古奠坤维。岁寒独许苍松秀，花满欣瞻玉树奇。
慷慨存孤真气概，从容成事胜须眉。表闾立楔非言报，取次龙函焕母仪。
色不迷人人自迷，朝云暮雨狐绥绥。形神暗逐蛾眉耗，病多休道药难医。
气不迷人人自迷，焚如炎火驷莫追。一朝之忿忘其身，病多休道药难医。
财不迷人人自迷，锱铢计较遗阿谁。床头金肥貌日瘦，病多休道药难医。
江湖廊庙本相关，白首归来两梦闲。和靖北堂知善养，辽阳仙骨已还山。
身名共隐无三窟，风雨归来惜万间。宛洛风尘莫回顾，商家庸见五开颜。
交游四海信犹悭，今日方知获上难。带月披星曾自量，道方时险故应还。
八重到了终伤臂，列鼎嗟来也厚颜。水北水南花竹秀，更除要地艺湘兰。
近臣承诏下銮坡，跋涉其如远道何。鱼目混珠须辩早，角弓入酒莫疑多。
人情翻覆真堪笑，水鉴妍媸定不讹。行色一鞭催去马，华山回首郁嵯峨。
年来忽忆旧岩扉，即向青天跨鹤归。老树著风惊虎睡，好山和雨作龙飞。
松间夜月封丹灶，花底秋云补练衣。辟谷有方仙有术，笑人空饿北山薇。
沧波洗屐出柴关，渔钓何人到此间。江水未漂何胤室，竹林深掩戴颙山。
三轮公调年来异，四壁家徒日共闲。泾上樵风今可帆，夕阳长望一蓑还。
砚庄流水绕柴门，泼剌游鱼墨可吞。纵有红尘飞不到，依然何胤一家村。
邹生但理参同契，陈老今非矍铄翁。岂谓苍生能忘我，世间自有汝南公。
乾坤谁执仲尼权，便敢删从己酉年。大笠蔽天牛背稳，不妨写过戊申前。
绪风初泛紫猊烟，拱手丝纶碧海天。元祐讲官遗话远，定谁参破老僧禅。
细把平生点一过，病根深在隐微窝。衔枚血战殊无效，更合灵丹乞华陀。
龙泉庵上苦书生，偶窃三巴第一名。天下许多难了事，乡人何用太相惊。
匹马萧萧度远岑，霜清月冷乱云深。两行青泪衣裳湿，谁识良工独苦心。
山亭水阁此何春，瘦马犹存踣铁身。珍重东风休料峭，今年花比去年贫。
大忠祠下聘君家，一度登门一看花。花里有禽惊异客，倩将青箬换乌纱。
铁杖何年入此山，今人庵是古人庵。春风小圃修花史，落日疏林纵酒谈。
放鹤亭高尘网断，听莺桥近野情酣。莫辞老背寻常炙，寒露侵凌恐未堪。
桂棹兰桡泛沧海，微薰晴日萃僚寀。澄波万里碧泓瀜，遥山几点青?嵬。
笙箫呖呖醉醁?，烟霭迢迢听欸乃。回首风尘万事忘，临江横槊今安在。
门外春泥一尺深，窗间云气十分阴。寒毡溜雨衾如铁，湿灶凝烟火似金。
酒解驱愁时强饮，诗多感旧懒长吟。贫家不愿千金粟，但得阳乌照晚林。
双阙翚飞紫盖高，日华云影映松涛。万年青拥连枝橘，千叶红开并蒂桃。
仗以玉龙衔宝玦，佩将金兕错银刀。乍晴风日欣妍美，阖殿齐穿御赐袍。
满天明月花欲光，朱颜绮陌草欲香。歌声婉转夜何良，千尺高竹来凤皇。
翩翩双袖金凤翔，抑之不下高不昂。白云为衣水为裳，流盻忽及心不忘。
佳人变化何太神，光华软玉能屈信。盈盈独立如停云，胡然疾转如轻轮。
明珠十乘夜照人，桃花李花当青春。嘉宾满座酒满樽，今日之乐难具陈。
飒飒西风万木平，微微古寺一灯明。虚堂独坐闻寒雨，疑有孤魂泣夜声。
荒草茫茫大地风，野花犹发破垣东。前山日落归何处，寒雨疏灯客梦中。
小春古木缀寒青，石涧无人霜露零。世事感怀生白发，迟君明月向孤亭。
莺啼燕语一时新，杨柳閒庭懒记春。贫贱姓名犹自厌，那堪吟咏更呈人。
日长习静无他事，避暑诃林塔殿中。多谢老僧新惠席，铺开南地恰当风。
欲往西湖未暇身，风光辜负少年春。三城渡口梅花发，两眼睁睁只送人。
万事无如一醉乡，溪边流水石蒲香。芙蓉此夕花应发，莫向桥西吊楚裳。
湓城今日似高唐，绵驹一变曲洋洋。他日欲誇稽古力，定因门下有何汤。
万青排汉拥屏门，山内孤城郭外村。百曲溪流开线路，忽闻鸡犬讶桃源。
云山叠叠树高低，景色苍茫望欲迷。江上有舟人荡桨，林间无路石成蹊。
柴门昼掩车尘杳，茅屋春来野鸟啼。昭代徵贤勤束帛，高才未许学幽栖。
山间景物四时同，松柏森森紫翠中。案上书编閒白日，帘前花影动清风。
小桥静看行人过，野寺遥从曲径通。辟谷他年如有分，肩舆还拟觅仙踪。
与君兄弟意绸缪，不惜离筵重劝酬。红叶马前牵别恨，白云江上动乡愁。
舟移剑水腥风远，春到闽山瘴雨收。况是莆阳文献地，宦情诗思两悠悠。
九载江村喜抚循，声华从此动朝绅。东吴剸剧须贤尹，北阙畴咨用老臣。
耕凿会看民乐业，弦歌有待俗还淳。耒阳岂足淹庞统，超擢悬知沐宠新。
分符出镇几经秋，结屋还依白鹭洲。万点霜花藏远近，四时烟水共清幽。
诗书满架承遗泽，事业潜心继远猷。自是故家文物盛，子孙贤达异常流。
令尹才华迥出群，乌纱银带荷君恩。应知圣泽同天地，致使馀波及子孙。
学道可能忘祖训，推仁先欲庇同根。公恂进士如相过，好说深居远俗喧。
三年史馆已迁官，千里亲闱缺问安。予告暂辞天上去，承恩遥向日边宽。
到时春酒堪为寿，舞处斑衣足尽欢。侃侃每闻怀直道，会将民隐奏金銮。
早从春试见雄文，驻马山中识使君。晓阙承恩沾仗彩，寒窗叙旧对炉熏。
晋陵抚字多仁政，江表声华达上闻。自是高才难久滞，超迁还拟立殊勋。
信州南去近乡山，便道争看衣锦还。莲幕得贤资画诺，玉峰多暇称跻攀。
半生勤苦盐齑味，千里歌谣井臼间。别后要知重会处，天香两袖觐龙颜。
桐乡二尹西昌彦，为喜居官有政声。农乐耕桑劳劝相，士耽诗礼藉陶成。
九重奏最恩光重，千里归装去路轻。悬想到时秋正熟，纷纷老稚尽相迎。
白杨黑风俱暗天，葛峪美峪遥相连。一声残角送烽火，十万行营空暮烟。
悲秋游子倚短剑，极目长空思著鞭。壮志未酬人欲老，寒林落雾心茫然。
恒山结秀自吾乡，祠殿千秋起曲阳。飞石不传秦岁月，断碑曾勒汉文章。
望连牟那三关近，势压滹沱九曲长。天子只今忧北伐，愿封玄塞作金汤。
闻道降胡说虏情，春来拟绝汉军营。洋河川北云常黯，碣石山头月自明。
将士倔强时跋扈，朝廷赏罚在持衡。凭轩北望堪魂断，况是天门万里程。
月明熊耳照滹沱，千里思君可奈何。棋局拟从清梦著，诗篇遥向白云歌。
时危身世风霜苦，日短江湖感慨多。莫道塞翁常失马，后车还许载渔蓑。
春风匹马经行地，落日黄金亦故台。敢谓燕昭无伯略，谁怜易水见雄才。
青云不动龙山合，绿树无声雁影回。千载天涯沦落客，敝袍孤剑有余哀。
天涯亦有穷愁日，病里翻多故国思。腊冻岭梅难索笑，春迟宫柳未舒眉。
浮灰不送囊中赋，弱线还添鬓上丝。强自登楼望云物，四方忧隐尚边陲。
去年修边君莫喜，血作边墙墙下水。今年修边君莫忧，石作边墙墙上头。
边墙上头多冻雀，侵晓霜明星渐落。人生谁不念妻孥，畏此营门双画角。
瀼东瀼西花映渠，浣花草堂今有无。苦忆平生杜陵老，暮年涕泪满江湖。
文园尚忆马相如，锦水风云逐驷车。若道君王慕封禅，西京元有茂陵书。
蛮江春色接瑶京，江岸桃花流水声。他日双凫来谒帝，蓬莱宫畔笑相迎。
潮州东门鳄徙溪，行路萧萧猿狖啼。可耐曩时勾漏令，云车更度郁林西。
蛾眉山色上青霄，白帝祠西巴路遥。二月巴江花烂熳，一声羌笛为停桡。
闻君久住成都市，岂为成都卖卜钱。万里桥西逢蜀使，问余何事女牛边。
草玄亭下浣花溪，载酒看花随杖藜。青春不断黄牛峡，日日思君猿狖啼。
黄金台上草已芜，锦官城西花映渠。知君卖卜成都去，不羡风云驷马车。
南望诸湖波映空，扬舲东逐芰荷风。垂杨乱覆茅檐绿，好看鱼梁山照中。
湖上空波明綵霞，逢逢花鼓若为挝。云帆拟挟飞仙去，沧海惊传银汉槎。
鸦背残阳度远洲，荒村篱落暮烟稠。浮生飘泊多行路，此地经过几系舟。
恋阙心随云北去，思亲梦逐水东流。临风却羡沙头鹭，欲结新盟谢远游。
新雁催寒柳叶稀，使君匹马出南畿。已迁臬府新官秩，仍着乌台旧绣衣。
崖谷有天回淑气，豺狼无地避霜威。法星暂照中州去，终化台星入紫薇。
一官南北总穷途，浮世逢人笑腐儒。囊里无钱还药债，门前有客索诗逋。
满天风露鸣蝉乱，万里烟云旅雁孤。一片归心留不住，非因故国有莼鲈。
谷城风景浩无涯，春入林峦景更嘉。万顷松阴晴滴翠，半岩花气煖蒸霞。
降神长见钟人杰，兴雨时能润物华。早晚公卿佳应协，凤㘅丹诏到君家。
龙山风景足徜徉，况是林峦接故乡。万顷松云当户暝，一天花雨入帘香。
荷锄烟陇春阳动，散帙晴窗月色凉。浮世氛埃飞不到，分明一段辋川庄。
渊源家学绍难兄，璧水翱翔羡老成。共说王祥能佐郡，还誇疏受早辞荣。
龙蛇倏尔惊新梦，松菊翛然负旧盟。赢得五花鸾诰在，龙光千古贲丘茔。
一双白璧閟佳城，春雨秋霜岁屡更。泉壤无由醒蝶梦，松楸不断起风声。
感时空洒皋鱼泪，终古难酬季路情。我亦与君同此恨，临图悲怆欲无生。
解道芙蓉胜妾容，故来江上采芙蓉。檀郎何事偏无赖，不看芙蓉却看侬。
解道芙容胜妾容，故来江上采芙蓉。檀郎何事偏无赖，不看芙蓉却看侬。
落红寒食渐纷纷，强自携尊对夕曛。春到马卿偏卧病，径开羊仲正离群。
林风几处邀歌扇，花雨千家扑舞裙。何事与君俱伏枕，莺声唤友不堪闻。
宫衣剪出御罗新，敕赐传宣赐近臣。恩出九重沾雨露，香浮五彩照青春。
晴轩拜捧看题字，晓漏趋朝喜称身。浅薄自惭无补报，祗将忠直赞皇仁。
虎踞龙蟠十二门，王侯第宅若云屯。百蛮入贡天威重，四海朝元国势尊。
晓日旌旂明禁路，春风箫管沸名园。唐尧虞舜今皇是，未必江潭老屈原。
蓬莱御气挹晨霞，万国山河拥帝家。金殿势吞沧海日，玉楼光映赤城霞。
巨鳌偃蹇乘丹阙，舞凤飘飖翼翠华。遥想至尊巡幸处，六龙高驾五云车。
凤凰城阙压金汤，龙虎旌旂护未央。万国衣冠朝玉陛，百蛮歌舞进瑶觞。
花迎宫扇红霞晓，日落天袍翠雾光。江海小臣无以报，空将诗句美成康。
大明宫阙势岧峣，万岁声呼山动摇。金殿九重明日月，玉楼十二插云霄。
青丝马上王孙贵，丹毂车中赵女娇。自是凤城春色好，祗将心事计渔樵。
翠辇檀车往复回，风情九陌障尘埃。锦袍公子呼鹰出，茜帽僧官跃马来。
云外笙歌声宛转，水边楼阁势崔嵬。少年自有看花兴，欲赋观光愧不才。
帝业鸿基重北京，居庸厚拱壮金城。山河平挹乾坤大，宫殿高居日月明。
万岁嵩呼山岳动，九天韶奏凤鸾鸣。今皇化育敷中外，四海朝元诵太平。
蓬莱佳气郁匆匆，鳌戴三山奠九重。香动衮龙金沆瀣，露承仙掌玉芙蓉。
旌旂晓出严千骑，车驾时巡幸六龙。若问唐尧今主是，黎民于变乐时雍。
十载联班鸳鹭行，朝衣尝带御炉香。横经璧水春风暖，视草鸾坡昼日长。
浅学尚惭司献纳，耆年深羡沐恩光。舟行江上应回首，五色云中见帝乡。
待邀山色樽前住，不放滩声枕上过。看山听水推篷坐，其奈寒天霜月何。
水面奇峰云作帏，波心文石锦成堆。篙师下濑莫容易，迟我停桡饱看回。
猿虎无声鸟不栖，千峰回合夜滩低。正愁深黑迷前路，忽见峰头月照溪。
喜看沙鸟迎人立，怕见山猿连臂来。闻道三声催客泪，此中客泪不须催。
五里潭连七里潭，下滩船压上滩船。米滩险急三湾隘，飞渡危崖乱石颠。
界口东来水势宽，山夷水远到淳安。溪船泊处乡音改，愁听敲篷夜雨寒。
晓发严州七里泷，万山云雾一溪风。钓台直上三千尺，何处江潭有钓翁。
桐庐山下吕公亭，古井犹传仙酒名。若得逡巡沽一盏，不愁帆底冻云生。
薄云寒日澹山晖，连夜东风作雪飞。腊意匆匆归棹懒，富春江上客帆稀。
富阳天豁一江明，江上青山纵复横。早晚随潮下三折，六桥寒树远含情。
夷陵城边江水浑，无数轻帆落远津。万水云中三峡路，猿声愁杀渡江人。
晚来骑马过仙坛，宝笈灵文试一看。月度三花瑶殿静，风吹独鹤玉阶寒。
漫闻天籁知秋远，共酌霞觞坐夜阑。会待他年游汗漫，武夷相约访还丹。
三老遗踪在吹台，好风华月为谁来。骚人意会千年上，半醉掀髯坐石苔。
谁弄玉箫当晚风，凄凄袅袅入高空。苍梧月出凤凰叫，千山万山秋气中。
燕赵长歌调自悲，山城摇落叹归迟。夜深孤剑龙光动，风雨鸣窗不寐时。
山抱孤城四壁青，云沙烟草夕冥冥。半天舒啸月东出，好醉美人双玉瓶。
苍凉海日上亭台，无数幽花带露开。人在万山秋色里，白云低傍酒樽来。
空山茅屋夜迟迟，促织啼寒欲诉谁。少妇灯前事机杼，秋风花尽木绵枝。
严霜日午气不暖，客到竹扉僧自开。已见高梧下黄叶，更怜黄菊委青苔。
瓯将野笋供茶入，盘出山蔬送酒来。郭外相逢惟老衲，剧谈常是月中回。
河流今与大江通，一水轻帆快北风。梁苑卜期应夏早，匡山看月定秋中。
江声呼浩三吴险，树影参差六代宫。回首不堪重感慨，酒歌愁对夕阳红。
朔云边雪满燕关，明日驱车渡远山。花馆不辞春酒醉，旅庭谁问暮烟寒。
百年际会青霄上，一日开陈紫禁间。何处读书寄朋旧，曲江花发锦斓斑。
梁园一夜雪纷纭，幻出琼州二月春。杨柳尽容飞絮白，桃花不让早梅新。
山阴并下寻芳棹，灞水兼游韨禊人。今日司阳谁定律，条风空自协佳辰。
黄巾贼破雨萧萧，旱魃搀枪一日消。思妇解叹呜鹳垤，归军应湿画龙标。
沙清凯路歌偏壮，柳向营门色渐娇。况是赏筵灯火近，月明笳鼓醉春宵。
群盗东奔忽电惊，汉军追讨夜翻营。误迷险道人随马，暗度寒原雨洗兵。
阵捲风云联八校，堠传烽火越千城。归来奏凯酬勋日，杕杜歌长宴镐京。
湖南遥望雪云开，汉使星轺帝里来。华馆暂能留客醉，夕阳休向别筵催。
夷门灯火逢元夜，楚国民风问草莱。何日回旌更春赏，杏花东郭共传杯。
去廓村居遂考槃，炎天聊解使君鞍。不辞野馔扳留薄，更觉茅堂意绪宽。
云近清秋常弄态，林淹宿雨昼生寒。经旬亦有看花约，僻地还同一醉欢。
青阳已送当年令，午夜先开瑞雪花。丽句漫誇裁谢女，玉楼浑疑在卢家。
纤承画毂浮光碎，密洒瑶灯乱影斜。醉赏不知天欲曙，冻云城廓起哀笳。
江南路出长干口，万井千村种花柳。华发星郎锦作衣，画船挝鼓逐潮归。
莫言惯识江南道，一度经过一回好。岸上楼台临水开，吴姬白苧曲新裁。
商人弃金如弃土，百万垆头换歌舞。香饭炊粳食有鱼，家家无事但閒居。
江南风景良不恶，不是少年行亦乐。请君后夜泊舟时，更听吴儿唱竹枝。
黄鹤高飞度瀛海，青山閒掩危楼在。楼上年年鹳雀飞，黄鹤不归今几载。
画栋峨峨入碧空，四时云雾锁帘栊。银涛汹涌江声远，梦泽苍茫楚望穷。
隔波树色汉阳渡，芳草洲空祢衡墓。百年词赋未凄凉，两岸江山尚如故。
千里之官赋胜游，楼前访古暂维舟。登高不用多留咏，崔颢诗成在上头。
悔教风节动烟霄，总得虚声太寂寥。长乐五更闻暖吹，钱塘八月听寒潮。
调高巢许终何物，怨入夷齐死不消。更欲少论惆怅事，昊天无语凤飞遥。
是个峰头插剑铓，曾无一指略康庄。放开云阵天常窄，欺尽年华树错忙。
华岳神游都醉梦，武夷蝉蜕亦虚狂。不知大运如何在，伤断乾坤铸物肠。
灵源清驶小山幽，云里喧豗万壑秋。毁角有时来顾鹿，吐漦何处伏潜虬。
寒声动地因风远，晴色翻空激雪流。愧我十年尘土梦，饮牛空忆此泉头。
石桥东畔桂团阴，天近蓬莱雨露深。云表一枝翘挺玉，秋香万叶暗藏金。
世传胜事宜先榜，人望高门比郤林。桂下芳声今益远，清风肯让窦公吟。
迤逦苍苍曙色开，东风渺见白云隈。寒封老树千年话，春逐孤根一夜回。
村远荒鸡鸣寂历，道迟行客意徘徊。多情岁晚空相忆，欲赋惭非杜甫才。
岩前流水不知名，萍约秋波一鉴清。志在史君方揽辔，心通孺子旧歌缨。
寒凝片月山将晚，远映残红野欲晴。惆怅美人天各所，蒹葭霜冷不胜情。
锦花红烂一丝微，打透周家八百几。圭土寒炎弹指换，稼田稊稗转头肥。
潮参碣石峰东去，天入阳乌脑上飞。灯火再翻黄帝易，不知何术可垂衣。
兴发曾论象帝先，歌来重上碧山巅。鲸鹏海若何非梦，鸡犬淮南未必仙。
特地风雷空过籁，际天花木殆初筵。商量万计都无赖，只有斯文一脉传。
云深兰露泣双鬟，獭髓流香翠点斑。一望苍烟三万里，不知何处九疑山。
菱湖柳岸水禽啼，野鹤沙凫恨不齐。梦断篷窗懒回首，一溪晴雨过塘西。
曾记潇湘系短篷，隔江烟雨翠重重。惊雷忽报春消息，一夜灵根长箨龙。
雪晴莎暖乍离家，北去频看雁影斜。回首江南春渐老，东风开到紫荆花。
楚江西去乱峰青，日暮风凋折柳亭。聊把离觞听瑶瑟，尊前一曲有湘灵。
俱飞并逐绮园春，互语相思字字真。啼到苦心声莫放，绿窗惊起病春人。
林深树杪挂藤花，石径初来路觉赊。割尽黄云农未了，枣桑阴里斗栽瓜。
茅茨喔喔乱晨鸡，红日穿林树影低。圃上轴声惊打麦，黄莺飞过绿阴啼。
石城柳色春犹浅，锦席灯花夜未分。明发北风江棹稳，思君又隔洞庭云。
扶得青藜到水涯，东风袅袅垫巾斜。吟情还为春情恼，红杏枝头已着花。
凉入郊原思万重，山家砧杵乱云中。雨馀曲巷添新藓，夜午商风拂素桐。
千里谁家吹玉笛，一缄何处觅飞鸿。松堂笔砚封尘久，欲赋閒居愧未工。
飒飒商飙百卉寒，高栖长羡一枝安。中原烽火犹飘泊，陆地风涛正渺漫。
凤沼牵丝称独步，螭头簪笔愧同官。行藏自信床前易，赢得青山雨后看。
朝来钟鼓报新晴，千丈红霓晚更明。石径碧桃浑欲语，屋梁高燕若含情。
悬车莫问风尘恶，击壤今逢海宇清。对影曲肱池水阔，夜看华月上重城。
光彻辕门宝炬焚，捷书连夜动江濆。风生彩笔称神武，云拥楼船识汉军。
百战金戈回赤日，千山寒谷望晴曛。徘徊宴喜歌周雅，应信中兴有颂文。
紫燕飞飞拥去旌，邮亭酒罢闻吹笙。马前忽报都门路，岭外犹悬陇树情。
天阙夜开三殿晓，金城云尽万方平。侍臣奉御临河阁，惟听高梧老凤鸣。
南望冲寒早策鞭，鸡鸣茅店月中天。花迷宿鸟春山里，风扫明星晓骑前。
石径直穿芳草渡，河桥长拂绿杨烟。离愁最忆池亭夜，岭树江云入梦悬。
九衢风起散朝烟，玉漏沉沉霜满天。按辔独惭桓典马，听鸡犹问祖生鞭。
春明粤海沧波阔，草绿吴山赤日悬。长忆西台官舍近，棘垣风采独称贤。
江天卧病数年馀，复向金门上使车。曾引法星依御辇，几看宫柳拂鸾旟。
萧萧短发频看镜，苒苒青山欲结庐。万里忆君同赴阙，忧时应有治安书。
山家寥落午烟浮，煮茗携壶小径游。冻雨自知松耐岁，好风仍卜麦登秋。
渐看花落偏怜玉，尚怯春寒且被裘。遥望隔江多喜气，美人谁伴倚青楼。
江国春来瑞霭浮，招携清侣结春游。过村舟楫随寒水，隔浦渔歌似早秋。
浊酒微酡晞鹤发，新诗无赖续貂裘。太平父老同乡井，萧瑟何因赋庾楼。
清世乘桴海上浮，三山真有望中游。丹书点检朝还夕，锦里追欢春复秋。
直向天边垂任钓，何曾泽畔著羊裘。独怜碧眼看溟渤，处处凌空结蜃楼。
野塘一曲俯高楼，云白山青江自流。阳月渐收芒种雨，西风吹老稻花秋。
时清海国家家乐，日永山斋事事幽。水步浴馀林下坐，儿童齐唱去归休。
柴门竹径昼沉沉，小院周围绿满林。岁稔独怜丹荔少，春归偏恨碧桃深。
清歌倚瑟无人和，白酒迎风只自斟。山外有时荷蒉过，似来潜听伯牙音。
避暑苔矶客少过，纳凉竹径更如何。东风渡海三山近，西水浮天五月多。
绿野有诗空在涧，丹心无路献卷阿。四朝两世恩光重，报答未能鬓已皤。
百年不见此非常，灾殄将相遍海荒。水势浮天秋渺渺，江声动地晚汤汤。
白鲨赤鲤游官舍，青雀黄龙傍女墙。可是福星留一道，精诚昭格藉安康。
拜祷江神朝复昏，其如洪涝合西昆。浮天水送千溪沫，入夜潮添三丈痕。
巨浪撼城城欲堕，长堤覆树树微存。宪台拯溺凭高阁，号泣苍旻几断魂。
极目西原日欲斜，何当痛定更堪嗟。村村败屋盈秋草，处处颓垣噪暮蛙。
馀浸尚存那有穫，遗黎半在已无家。应知元老流恩渥，赈恤蠲除泽未涯。
曾为太守五年馀，抚字绥来费拮据。雁塔巍峨天柱耸，星河缭绕地灵储。
黄堂化雨今弥润，丹陛屏风姓早书。令望这回尤卓异，岭西能久借文舆。
匪石坚贞谁氏妻，芳魂已逐杜鹃西。千里时悬关塞目，百年空对远山眉。
梳云掠雨饶妆点，泣月悲风叹粉泥。燕燕莺莺畴作侣，忽闻山峡有猿啼。
介马临戎壁垒新，连天烽火叹无民。挥戈欲洗山河色，仗策思援饥溺人。
安奠苍生千古事，扫除逋寇八年尘。携归两袖清风去，坐看閒云不厌贫。
千古英雄恨这关，疆分豫楚几重山。龙泉羽士嫌岑寂，鸟道征人叹往还。
剑削芙蓉身欲奋，幽栖岩壑意仍閒。遐思忠义当年事，历尽江山识岁寒。
霜姿玉质孰为俦，时向空庭拟胜游。与尔乘风霄汉去，眼中不见十三洲。
娇难著雨弱随风，似有疑无入望中。高拂楼台低绕径，春光牵惹过墙东。
玉指轻将两袖分，菱花照出斗弯纹。巫山十二堪描写，浅黛斜侵拂鬓云。
色欺鹤顶与鸡冠，垂向枝头露尚寒。山鸟飞来休恣啄，遐方未贡到长安。
溪馆阴森夏木齐，雨晴新绿覆檐低。清风不为尘来扫，黄鸟多因客去啼。
竹树清清水一溪，板桥南去草堂西。兴来自爱寻诗到，不意兼听好鸟啼。
琴为荒凉久断弦，简因零落不成编。醉来惟爱矶边草，留得茸茸待我眠。
杨柳青青水满塘，荷衣初试晚风凉。偶来亭下微吟罢，试数新篁几个长。
千峰中断一江遥，古寺丹梯跨泬寥。急峡雷霆喧白昼，上方钟磬入青霄。
崖悬翠色轩中落，竹引泉声石上飘。金锁玉环俱莫问，兴深萝薜坐翛翛。
白鹇已没黄龙去，百二山河只夕晖。东海有波填帝女，苍梧无路怨湘妃。
厓前古木传金柝，海底鲸鲵护宝衣。惟有哀歌亭上月，夜深犹伴旅魂飞。
草市行宫古木阴，闽杭回首一沾襟。双龙北去金瓯缺，六马南来玉玺沉。
尝胆未消干隧愤，攀髯无限鼎湖心。凄凉莫问祥兴事，禾黍离离江水深。
频年航海计难成，一旅扶天势易倾。双匣久无冬树骨，六更长罢夜钟声。
月冲南斗铜驼冷，星陨东溟铁锁轻。不独金牌堪洒泪，汴京全盛杜鹃鸣。
征帆如箭鼓声齐，舟渡金沙更向西。石栈夜添蛮雨滑，晓江晴压瘴云低。
水边乌鬼迎人起，竹里青猿望客啼。又隔滇阳几千里，桐华榕叶晚凄凄。
一夜西风卷汉旌，连营兵甲散如星。孤臣独抱终天痛，诸将难逃误国刑。
自恨中原无猛士，谁知高庙有神灵。黄河白骨斜阳里，衰草连天战血腥。
两行旌旆引鸣笳，万骑宵严不敢哗。隔岸水声冲石响，罩山云脚受风斜。
孤村月落时闻犬，古塞春残不见华。归骑莫嫌征路滑，凉风吹雨洒尘沙。
北地风高水欲冰，南方秋晚尚余蒸。渔家香饭闻炊芡，溪女纤歌识采菱。
鹭渚橹摇归梦客，柳汀舟渡夕阳僧。故乡多少莼鲈兴，三十年来愧未能。
北客南归感壮怀，吴歌幽怨橹声哀。秋深杨柳经霜落，江净芙蓉向晚开。
沙鸟乱啼山月上，棹郎清啸水风来。故园佳丽何年别，老去浑无作赋才。
八月风高鸿雁飞，三江潮落蟹螯肥。已拚白发如秋水，不厌清尊共夕晖。
氛膋远连豺虎窟，波涛晴晃芰荷衣。扬雄旧宅城东住，骑马归来月满扉。
草阁闲庭春水边，雨蒲风柳自纷然。邻翁对客还争席，水鸟依人欲上船。
西北朝廷无使节，东南城郭有烽烟。老夫避地非游说，正少苏家二顷田。
野老园篱江水东，漙漙夕露满幽丛。已教短发从天白，未厌秋花特地红。
身世只今惟仗酒，安危从此不关侬。神交赖有陶征士，避地休官意颇同。
洛阳大贾爱名姬，富乐园中饮酒归。千步长廊好骑马，不愁春雨夜沾衣。
瓜洲人家灯火微，瓜洲波上行人稀。敲门买得双清酒，船在西陵逆浪归。
已到边庭苦不禁，崎岖重复度荒岑。不因客梦今逾远，谁识君恩此独深。
匝地总应承露遍，长途终自怯风侵。天心无外春将到，自有金鸡出上林。
休道寻山山未深，冰崖木佛共萧森。寒钟不到疏林外，幽月空劳碧涧浔。
狱沉顽铁还馀气，爨后枯桐欲绝音。珍重故人相惜意，尺书真不数双金。
自来不作长安字，一纸惊看寄塞垣。父子弟兄同友谊，冰霜雨露总君恩。
十年尚忆三山月，七椀还浇五岭魂。大雁欲飞寒逾好，时时传语慰田园。
处士庭前续旧欢，数枝开遍共团圞。瓣当白雪偏能见，名托浮山亦耐寒。
金色头陀花底笑，黄衣舞女梦中看。胡雏何处吹横笛，拥毳踌躇到夜阑。
一轮明月照春宵，门对花溪正上潮。进酒共擎清玉案，征歌新奏白云谣。
桂兰绕砌迎清佩，莺燕同声和洞箫。借问华筵几仙侣，瑶姬凤女尽相邀。
露下横塘水镜平，盈盈璧月入秋清。挥杯共泛忘忧物，散步如游不夜城。
光满星河潜避影，风恬林籁静无声。移舟欲傍鸥君宿，乌鹊枝头且莫惊。
迂回左掖赴东厢，曾是三公论道堂。密勿几闻宣制美，保衡真和咏时康。
华旃对御天颜近，玉漏穿花化日长。翘首可怜清切地，令人寤寐忆明良。
禅居日日对僧伽，暗里流年度物华。碧涧云来生晚翠，青槐风过落轻花。
人闲自爱孤峰静，江近犹怜尺鲤赊。心事有期途路远，可因流落赋怀沙。
紫宫黄屋邃森沉，驰道周庐肃羽林。树里啼莺清禁切，雨余流水御沟深。
松篁并落钟山翠，云雾长依汉殿阴。此日歌讴欢在镐，草茅何以嗣华音。
风烟漠漠路漫漫，迢递偏嗟作客难。茂苑音书千里隔，彭城月色两宵看。
星涵河影垂平野，水触洪声泻急滩。更倚五云瞻北斗，清辉玉宇不胜寒。
越王戍畔柳条春，曾送鸱夷万里人。肯道西施无别恨，翠眉今日效谁颦。
掠燕藏莺覆碧潭，丝牵缕结弱难堪。可怜庾信多萧瑟，犹想春风似汉南。
娇歌宛转醉花前，归去兰烧漾锦川。十里春城灯火接，月明楼阁万家烟。
明河流影散云霞，南斗离离北斗斜。月色露华凉似水，金萤飞堕玉簪花。
紫凤台高飞绮尘，柳条如带绾离人。劳劳亭下南游路，肠断王孙碧草春。
改罢新诗独自吟，忆君不至意沉沉。疏花对雨平栏静，芳草和烟古巷深。
懒执归途酒一卮，马蹄忙处意偏迟。芒鞋已负西山约，何日匡庐识面时。
元晨飞雪一天寒，赢得梅花腊后看。车马缤纷千里道，不知何处卧袁安。
云和草树拂天香，无尽光中见紫阳。万籁一空天似水，满船风月武夷堂。
洗天雷雨过南山，佳气无边紫翠间。长笑一声空浩劫，白云飞尽老僧閒。
白发萧萧思满巾，炉香不动闭关心。等閒欲问春消息，梅树枝头看浅深。
好山端为此君来，竹径茅堂次第开。曾向读书台上望，西风吹尽陌中埃。
万古清香横宇宙，几枝疏影照寒晖。玉堂不识孤山趣，长日无言对紫薇。
六合空无一点埃，暗香多在雪中来。柴门长日无人到，强半诗怀为汝开。
千树东风满上林，九重春意待君深。孤舟一片梅花月，照见离明万里心。
明月春光满钓矶，西湖今夜棹歌归。南轩莫入东窗梦，童冠于今解浴沂。
吾道何如老鹖冠，上书那得到长安。萧条欲洒陵阳泪，蹭蹬堪怜范叔寒。
一剑天成堪自惜，长缨欲请问谁干。只今懒作河东赋，见说风流道路难。
怜君节侠亦奇哉，且喜公孙阁正开。汗漫一身长去国，逍遥万事且衔杯。
扶危已展聊城策，作赋堪怜邺下才。行矣自珍还自爱，黄金目下满燕台。
十年不到此岩隈，岩畔烟霞暗复开。花放有情迎客笑，鸟飞无意逐人来。
洞门修竹留清荫，石壁封题半紫苔。肯跨虹桥醉今夕，杖头呼取尽馀杯。
蜀水流分水贝长，名家屈指重欧阳。书藏万卷云连栋，赋就三星雪满堂。
南岳荞林原有种，西山丹桂渐生香。文章自古无徼倖，指日坭封列海旁。
仲宣楼上并飞觞，剪烛论文夜未央。白苧我聊歌短铗，青云君自赋长杨。
坐高明月窥人入，话久清风动地凉。美景正须同一醉，相逢休论少年场。
遐陬乍见拥天旌，海角初瞻北斗明。万里风云俄变色，孤舟湖海动飞声。
羽书狭至赠笳堞，军令传宣肃柳营。自此大鹏山岳重，边隅烟靖海门清。
山川佳气郁葱开，景入灵辰上翠嵬。览胜却从杨子去，招邀又见邓侯催。
尊开竹叶烟凝剑，风送梅花雪满杯。回首隐玄高士集，阳春赢得袖中回。
八座薰风习习凉，俄惊佳节又端阳。家家虎艾悬门外，处处龙舟竞海旁。
击目自知同楚俗，夺标谁肯让珠江。汨罗此日风波起，千古忠魂恨正长。
天时人事日萧条，孤剑那堪万里遥。白璧几年售楚国，黄金何日筑燕昭。
一鹏肯信功名薄，五马相逢意气骄。但得清樽长共醉，不妨回首路迢迢。
抱瓮玄园懒易消，惟嫌屏迹负渔樵。仙花似解扬云宅，故遣红妆慰寂寥。
皇华曾忆度梅关，鸡舌香含霄汉间。正羡文翁能作郡，那堪五马入名山。
春来苦旱百忧并，伏枕犹增感物清。近得田畴好消息，小池疏雨白莲生。
采药荒原抚断碑，偶从樵叟坐移时。别来正想难寻处，岐路西风乱鬓丝。
驿程临堠堠临溪，九曲风烟迥不迷。过至石桥题柱地，浮云暝鸟隔城低。
厚貌亭亭向远冿，连天芳草没缁尘。五噫一去关山暮，多少王孙认不真。
方书倦阅废长篇，却扫眠云只块然。最恼残阳不相量，穿帘还到石床边。
西风日夜声萧索，猛虎咆哮入城郭。惯从屋里饱鸡豚，不复山中护藜藿。
东家犊死血犹腥，西家犬尽寂无声。猿臂将军暂何去，假威狐魅敢横行。
道旁遗迹大如斗，田翁乍见失声吼。童稚闻言心胆寒，风吹草动皆惊走。
杀气狰狞可奈何，牛哀倏忽事偏多。宏农太守今安在，问尔何时北渡河。
婺星错落照慈闱，趁此秋风月夜归。旧日斑衣犹在笥，一番起舞一光辉。
含毫且勿赋秋声，共看新秋新月生。一点清光虽似小，绝胜十五后来明。
两袖炉烟出禁庭，半囊行李耀青萍。西江民物知何限，引领京华望福星。
同乡情谊夙相亲，尊酒临岐语更真。懒把词章誇德政，使君非是为名人。
摧霜厌雪愁枯落，滴露和烟喜发生。弱草应知麟不践，偃风曾记虎横行。
试看邑里勤生事，更听弦歌起颂声。剩有循良堪采荐，不妨知己重垂名。
宫墙道艺三年教，兵食桥梁庶事修。百姓有天均感戴，老年无事但歌讴。
亦知盛德心常下，不谓穷檐泽易流。史笔欲寻公是处，新亭卓楔古文洲。
阊阖天明云路高，秋风清洒木绵袍。赠言独愧三山重，夺锦谁当五岭豪。
安定教行多实学，古灵疏荐总时髦。上林花好更相待，争得春风护小桃。
万里归来此饰居，岂知邻旧也贫儒。旧家几处多台沼，盛暑劳人致柬书。
莫摘荔枝妨好鸟，少栽菱角碍游鱼。人生只有乡园乐，未羡金吾出有车。
往岁长安近卜居，还乡作伴亦瞿儒。肩头撇下千钧担，日下催归几束书。
雨后江山添绣画，潮回舟楫送虾鱼。买邻莫是无千百，试上高楼望小车。
散发逍遥任老身，炎曦那得困诗神。江山落落忘年友，风雨潇潇入幕宾。
兰有异香难自秘，酒无兼味苦为陈。山杯且共花前醉，不用花前劝酒人。
笑谈真率古遗风，松偃清沟翠黛浓。更扫竹床从坐卧，不妨烟雾重朦胧。
藏阄兴饮谁为客，击钵催诗自恼公。似见龙钟应笑倒，岂知仙老解还童。
猿鹤年来信有依，澄江句好忆晴晖。微吟草阁听寒籁，独坐黄昏对紫薇。
踏地双鞋须自爱，暖寒诸会莫相违。东门酒熟瓜堪换，不用黄金满载归。
甲子年周十又三，迂疏未省鬓蓬鬖。黄云紫水双鞋遍，明月清风一担担。
酒熟缸边巾自漉，诗留半偈客来参。诸公合共花前醉，一月能逢几笑谈。
金殿萤流月半沈，谩思当日宠恩深。风清香箧捐秋扇，露冷空闺急暮砧。
别院频翻鹅管玉，长门深锁兽环金。可怜碧海青天外，谁识姮娥夜夜心。
钿合鸾钗昨尚存，几看新水化生盆。金鱼户钥花千点，玉虎丝牵月一痕。
斑竹暝烟思帝子，绿芜春雨怨王孙。愁来更上危楼望，江水悠悠也断魂。
帘外东风扇晓寒，碧桃香老共谁看。金铃犬卧红绵毯，翠羽鹦啼白玉阑。
花暗小机尘旧锦，草深回磴罢鸣銮。昼长寂寞无人问，自起闲敲响玉盘。
帘栊摇曳五更风，起看长庚已在东。杨柳暮烟隋别馆，梧桐夜雨汉离宫。
云低伏枕愁梳绿，尘满香奁懒傅红。又是一春虚负却，几声啼鸟夕阳中。
去岁蜩鸣入觐来，今年莺啭出金台。四时有序成功退，六十犹痴了事回。
钟阜晓山青抹黛，秦淮春水绿于苔。濯缨还向江东去，免得风吹扑面埃。
王晋卿家菊满篱，我来犹见傲霜枝。清芬只合秋兰并，冷艳宁教睡蝶知。
已过重阳还对酒，为怜晚节更题诗。回看桃李东墙外，不及春风二月时。
驿路霜风落叶深，马蹄南去正骎骎。欲从虎帐提金印，巳向龙墀听玉音。
千里旧都兵卫足，百年昌运羽书沈。青油幕下应无事，绿水红蕖对客吟。
春秋经学旧知名，早向薇垣听鹿鸣。齐国几年操瑟立，吴门今日副车行。
罗浮山上云连海，杨子江头月满城。万里修程初展骥，好将膏泽润苍生。
潞河更鼓正分明，可柰风筝别调声。百鍊谁能为绕指，一麾聊复得专城。
云连剑阁凌空峭，月照潼江彻底清。莫道遐方淹骥足，金闺仙籍待通名。
宿雾初收雨过檐，侯门池馆绿阴添。波间香饵金鳞出，叶下黐竿翠羽黏。
谩遣易牙调异馔，不教扶朗识生盐。酒阑夜色清如水，露滴松稍湿老髯。
令尹书椷手自开，犹谈祖席劝深杯。喜闻惠泽覃花县，赢得芳声到柏台。
比屋弦歌明月里，数村耕稼白云隈。会看骥足亨衢展，久识君非百里才。
霞明禁苑日初升，遥望龙墀虎拜兴。职业乍纡方寸印，官衔仍是一条冰。
槐厅吏散清阴合，柳院莺啼淑气蒸。文武衣冠多旧识，贺门欢宴酒如渑。
公署抽毫每隔旬，私居终日乐门身。满床黄卷为师友，排闼青山作主宾。
一任漫天风絮乱，祗怜匝地雨苔新。日高卧听莺声巧，不唤鸡鸣待漏人。
魏家湾头水清浅，十里长堤柳如线。舟行且止不须牵，明月已照长堤前。
狂风俄然动坤轴，雪浪云涛互奔逐。湾头有客轻远人，弯弓纵矢誇入神。
满目荒烟转愁棘，铿鍧金鼓传呼急。共判相与坐天明，已喜平安及晓晴。
人生得失岂足计，奈此惊忧非客意。恨不乘风一夜归，船头画鹢长如飞。
东风二月千门晓，紫禁暄妍暖云绕。玉河堤畔赤栏桥，高柳依依得春早。
柔条袅娜百尺垂，蘸水点破青玻璃。晴烟一抹锁深碧，晓色正与春相宜。
暖风忽听黄鹂啭，入望模糊迷近远。鲛绡帐薄疑未收，翡翠帘轻不堪捲。
日高忽觉散浮阴，无限韶华连上林。纷纷万卉足生意，自是皇家雨露深。
玉韫珠藏出有期，子今行矣复何疑。文章价定无容论，富贵时来不厌迟。
晓月正临扬子渡，晚风遥爱后湖湄。天公也助人行色，预遣凉飔扫赫曦。
圣主诏修前代史，史官鳞萃总名流。胸中不识杨雄字，曰向兰台学校雠。
飞狐隁塞游兵撤，倒马重关壁户开。谁道山东惟出相，如公文武是全材。
小丑厄年当北遁，皇朝今日合中兴。凌烟阁上功臣数，敕与画工特地增。
汉室筑坛求大将，人人自诧得兵权。庙谋知用诗书帅，徵玺直教到海边。
圣主宵衣念北陲，微臣敢复顾亲为。登车慷慨双行泪，一为公家一为私。
手披荒土植松楸，天使临门不敢留。同位如将襄大事，九重谁复解殷忧。
光辉道路传宣急，一夕锋车八九催。帝眷真如失左右，一程程报夏卿来。
客子道路浮云轻，北风发发飘蛮荆。二妃汉滨昔解佩，庞公襄阳今入城。
天清岘山水上出，日倒习池花内明。错将玉笛兴此弄，尽使九天鸾鹤惊。
满目蒿莱三径荒，秋蛩吟处旧升堂。党人不死倾葵藿，一饭君恩不可忘。
竹径茅斋此日居，藤稍橘刺欲教祛。白云片片浴流静，黄鸟声声树影疏。
城头曾筑小方台，四望长空万象恢。今日荒墟惟草色，春风依旧有情来。
大笑相看事壮游，不将柳色动离愁。好书可读开千卷，国士须寻第一流。
冷落吴山空有梦，猖狂燕市想悲秋。知君久佩双龙剑，行路何妨遍九州。
琴书收拾促归期，正值严冬雪后时。月冷关城鸡唱早，霜寒驿路马行迟。
心悬蓟北思严训，梦入江南念母慈。此去鹏程知有日，莫同斥鴳困藩篱。
吊影灯前泪满腮，听儿忆母哭声哀。宜春帖子何心写，守岁家筵不忍开。
老景此时无可奈，新年明日又还来。梅花笑我头斑白，消得屠苏更几回。
䰐鬖两鬓雪垂腮，消得长生药半杯。枸杞或闻岩下吠，莲花曾见火中开。
函关望气青牛度，天竺驮经白马来。道眼同归无物地，也知明镜本非台。
窈窕轩窗面北开，百花都是旧时栽。青天有影池中见，白日无光树底来。
酒令逡巡香未过，棋声剥啄梦初回。阑干朝暮惟多景，不着凡间一点埃。
宜捲湘帘且莫垂，要看清景半涵池。云过影落萍开处，风起声来竹动时。
对客不辞分险韵，留僧必欲了残棋。日长犹恨无消遣，髣髴仙家岁月迟。
朝出城南宰相街，鸡鸣何处尚喈喈。龙钟步武人争笑，懒坦心情众寡谐。
暮景惟添新白发，好山空负旧青鞋。即填沟壑吾何忆，多少英雄骨未埋。
人生交结贵相知，白首何嫌契合迟。惠远肯沽陶令酒，杜陵能赋已公诗。
山中汤饼无虚日，溪上鲈鱼正及时。更为少留差可意，杖藜来往得追随。
司马才名走卒知，樵夫下拜独何迟。暮年乐易惟谈道，终日閒忙只课诗。
尚父海滨归有在，管宁辽左去多时。如何得似昌黎语，变化云龙上下随。
凤鸟不鸣吾道微，拟逃名姓老岩扉。襄阳耆旧无多在，洛下衣冠已渐稀。
久望东山安石起，未闻辽海管宁归。马融何必为南郡，只合高堂坐绛帏。
终日开轩得自怡，白云堪玩不堪持。近疑有路梯天处，閒爱无心出岫时。
风引度墙阴覆屋，雨来沾席意催诗。红尘车马方驰逐，我亦浑忘拄颊疲。
纶音果自九重天，率土如逢击壤年。国用既饶宜有赉，民生从此乐无边。
元丰歌咏非常比，贞观升平岂偶然。何幸岁收多十斛，已拚尽付酒家钱。
新声宛转动梁尘，歌罢谁云不断魂。一片好香消不得，明珠十斛为何人。
城市总居图画里，江山镇绕帝王宫。秦人漫自夸韦曲，越客何须说剡中。
即遣娇歌和野禽，更教红袖拂青林。自从谢傅东山后，传得风流直至今。
融融暖日正曛人，澹澹和风不动尘。况是城南家又近，争教若个不寻春。
扑翠蛾儿称意匀，杏红衫子逐时新。装梳莫讶朝来别，无奈桃花解妒人。
万片夭桃迎笑靥，千条弱柳斗纤腰。潘妃死后芳魂在，散作城南一段娇。
远山冥濛入烟雾，近山参差头角露。园榆岸柳色不分，篱落村墟欲迷路。
鹁鸠布谷处处鸣，野渡溪桥春水生。屋外青帘湿不舞，万家蚕事千家耕。
右丞之画多妙思，画中有诗无乃是。忽然烟润生高堂，瑟瑟衣裾避空翠。
凤皇台下春可怜，闽客对景心茫然。披图不觉动野兴，清宵有梦岊江田。
别却都城十六载，到来正值岁逢除。不闻爆竹催残腊，只有青灯对索居。
四载天涯怜节序，孤窗此夕更踌躇。起看斗柄移何处，楚粤云天总搅予。
乘权青帝自东升，国祚也随岁月增。十二编年逢已卯，三千奏牍颂冈陵。
垂裳高拱晴光霭，舞袖低翻淑气凝。独念郊原戎马亟，欲舒宵旰愧无能。
岁月悠悠两鬓知，长安又复转干支。欣逢嵩祝流虹日，正是鹓联簉羽时。
春上高榆辉锁闼，霜飞白简凛彤墀。匡时赖有丝纶手，便我归与咏紫芝。
东皇乍渡玉河涯，河冻渐开是处皆。官道柳条初著眼，客途春色入谁怀。
笑看短铗尘盈匣，浪逐长安雪满街。大抵浮踪非我主，因时不必用安排。
重逢旅邸喜披襟，十四年来共此心。老我头颅雪鬓改，凭君樽酒夜谈深。
裘裾袄袭春风照，帘影光横斗气侵。移席看灯酣还醒，总因吾道重球琳。
曙色曈昽散禁城，凤楼高处晓钟鸣。春风照拂炉烟细，旭日光浮御道清。
咫尺天颜瞻霁色，追随鹓序展葵情。微臣滥得承恩赐，金鉴何由答圣明。
二十馀年戴主身，迂疏已历四朝臣。情依魏阙勤三祝，马出都门又一春。
自顾青萍堪莞笑，如何白发尚风尘。商量讨个安便处，除是园林物外人。
微名薄禄总君身，宠异无分远近臣。龙衮辞时披晓日，马蹄快处踏新春。
树边啼鸟迎行迹，眼底流光逐路尘。回首玉宸天渐远，关山仍是未閒人。
久阔相携绪万端，那堪此日又征鞍。新莺声里天南北，倦马嘶来路杳漫。
灯下清言茅店梦，月前孤影驿亭寒。殷勤不尽临歧语，都附江云渭树看。
踪迹各天梦里寻，此来正欲共谈心。岂知峻岭风涛起，使我交情感慨深。
可是丰城藏宝剑，也应雷焕识龙镡。春来自是阳回日，不必凄其越鸟吟。
云村病老语多咙，造次诗成杂宋腔。还溯开元论风格，拾遗坛上树旌幢。
千里烟波一日程，胜游犹恨欠山僧。夜归剧忆前峰翠，晓起阑干试一凭。
野老山僧意味真，瘦筇高笠往来频。十年著我东林社，更道何曾见一人。
郊原新绿正丰茸，晏起钩帘晓雾空。造化无边生意浃，春云弥望湿东风。
柳风桃日满林庐，湘帙缄开午梦馀。诗律沿唐追晋魏，一编落手得权舆。
胸蟠万卷隐饥雷，造物从来惯忌才。何许诗穷报消息，春泥带雨一尊开。
微霜昨夜下庭柯，东岫朝来爽气多。偶过溪桥探三秀，惊看白发照沧波。
一曲溪流两岸松，石梁蜒蜿卧晴虹。径径拄杖归来晚，月挂东林屋上峰。
此地重来已十年，林庐水槛故依然。过门不是忘相见，刚有东风送客船。
幽人万遍课参同，只恐劳生事事慵。高枕山房还静听，十千八百五更钟。
黄陵庙下潇湘浦，西风作寒东作雨。鹧鸪啼舌到无声，谁管行人望家苦。
柳州刺史幸不违，长沙太傅音尘非。翠蛾班管在何处，万古重华呼不归。
莫道休官意不真，三年为郡苦风尘。青云纵有怜才客，白眼终非解事人。
五子应从五岳来，钧天帝享动天台。相逢此地原非偶，散入中原岂乏才。
纵然名姓堕尘寰，身比阇黎可较闲。锡杖乍飞天竺寺，芒鞋还踏道场山。
三生公案聊须检，十部除书了不关。细雨斜风应便住，故乡原在一帆间。
冰壶出水净无波，不著漂漂一苇过。鼓角声沈知夜寂，梧桐叶尽觉秋多。
年侵容鬓烦霜雪，凉到衣裳惜芰荷。只恐桂花零落尽，空留清影自婆娑。
海门日出破江昏，潮入中流砥柱分。白石不消千古雪，乱鸥忽起半沙云。
香粳红粟来吴饷，犀甲戈船到水军。最是黄山风水阔，莫教吹笛恼龙君。
睡起唤茶犹未醒，强将物色与诗裁。杨花易遣为萍去，春梦难冯化蝶来。
草信无名生自得，鹭知有性立还猜。出门一笑忘情景，濯足清江坐碧苔。
上方气压湖山胜，老我登临思惘然。一鸟影沉秋水外，千峰势断夕阳前。
清尊白发酬今日，画舫朱帘记昔年。独倚危阑重吊古，荒台樵唱起苍烟。
昔年曾共玉京游，邂逅雷阳信宿留。寇竹裁蕃遗爱在，菟裘归老宦情休。
青冥黄鹄谁能弋，水局山屏尽自由。七十周星初度合，从头重看碧湖秋。
南京旧识杨医师，北来中都重见之。亲王纪善为作传，护卫将军能赠诗。
石田芝草白云里，丹屋杏花春雨时。刀圭乞我脱凡骨，身到玉堂应未迟。
碧海高飞白玉盘，危楼永夜许同看。谭分贝叶尘心净，人在冰壶慧眼看。
千顷玻璃浮桂影，一杯沆瀣傲霜寒。殷勤为祝多才出，疑有奎光照画栏。
乌岭苍茫滞远林，使君骢马晓骎骎。披衷浃岁堪回首，极目穷途迥系心。
楚岫云飞迎藻思，江干潮落祛烦襟。清时未许潜威凤，终向枫宸献六箴。
忆从春日束归装，梧叶惊飘逗晚凉。尘世已知多缺陷，微生转觉更苍黄。
寸心一夜飞千里，削牍终朝奏八行。何用名缰牵懒吏，梦分蕉鹿笑亡羊。
把袂河东岁月遄，论心千里托飞翰。山惟长白青青见，路自中条隐隐看。
翠捧五云金案篆，花飘双佩玉琅玕。圣朝侧席期名世，国士还摅一寸丹。
咫尺仙岩愧未登，使君携我上崚嶒。深潭隐见龙鳞跃，古洞硿砻鬼斧凝。
酾酒烦襟浑欲脱，倚栏尘虑若为澄。浮名已断人间锁，从此山阴兴可乘。
对峙双峰云际巍，洪波滚滚日边回。桥无根蒂仙为造，阁在虚悬佛自来。
日暮云烟迷岫霭，夜深风雨落江埃。几番叱驭勤王事，辙迹逡巡遍草莱。
何幸功成奏紫微，庙廊从此慰宵衣。侍臣鹄立閒绵蕞，宿将龙骧拥佽飞。
况际呼嵩纷辑瑞，更逢吹律启阳晖。鹓行拜舞欢声沸，侧耳铙歌傍彩旂。
衔尾艅艎出淼茫，酸心玄菟旧封疆。征徒欲饱千仓粟，息飓还资一瓣香。
转盼鲸波皆顺轨，须臾鹢首竞张樯。圣明自是如天福，海若而今亦肃将。
六珈屡下净光天，翠节琼章鹤背鲜。舞袖生云多异色，宫袍挂月不知年。
绛趺欲照轩辕鼎，青鸟争看太乙莲。别有仙家金镂管，歌成燕喜倩人传。
朝来朔雁带离声，腊尽洸河走浊冰。飞舞云山环近甸，微茫烟树见长陵。
新传虎榜题刘晏，旧说龙门愧李膺。惟有相如才调美，每将词赋擅声称。
白门离别已三秋，閒对停云忆唱酬。心共星辰常北拱，梦随江水亦东流。
千门晓色春初动，万瓦寒光雪未收。独有龙头金榜客，解将词赋扈宸游。
才持玉节出咸京，策马仍为绝塞行。北阙风云冲剑气，西河将校仰威名。
悬崖古塞千寻险，衰草荒原一望平。多少羌戎争出迓，使星昨夜到边城。
青春载酒立鳌峰，两扈宸游看会同。日暖云旂翻白?，月寒天阙倚苍龙。
闲庭幽草芊绵绿，别苑飞花淡荡红。侍从词臣多似雨，长卿作赋独能工。
扈驾从容上北京，东风千里马蹄轻。行宫日暖花争发，御路尘清草正生。
乌帽趋朝晨载笔，红旗分队晚催营。历观卷里多佳制，端有才华压长卿。
九朵芙蓉拥翠鬟，卷帘相对绿云闲。更邀李白题诗去，宛在夕阳秋浦间。
一径绿阴清杳杳，双溪流水碧迢迢。如何画得溪中景，花映青山柳映桥。
百顷澄潭细吐云，碧沙流水不生尘。若为唤起龙行雨，散作千岩万壑春。
腰章束带不胜羸，还顾自身却自疑。田亩难忘平子赋，云山也笑尚书期。
出门骑马逢人懒，曳组升堂畏鹤知。舍里青青春草待，若为留色慰幽思。
寂寂寒塘春雨消，梦归银浦夜迢迢。刺桐花下三更月，无意窥人过小桥。
石梁新雨滑生苔，斸药多因置酒材。山下杪秋无客到，松梢鸣鹤讶人来。
雪后川原远近分，渔榔僧磬隔溪云。行吟坐啸皆诗趣，追忆吾乡旧令君。
何处森森过竹篱，夜窗初听转凄其。奔腾欲动欧公赋，坎坛应添宋玉悲。
响入疏桐人静后，韵随寒雨客愁时。晚来试问萧条意，惟有庭前落木知。
自是天家雨露宽，孤臣千里湿征鞍。塞垣回首烟尘净，农亩关心稼穑艰。
可喜一朝驱毒暑，不眠中夜袭轻寒。却惭未满甘霖望，徒使苍生拭目看。
石渠金马记同招，视草明光岁更饶。何幸蒹葭常倚玉，固知雕鹗自凌霄。
春风暖入钟陵道，北斗光临泮水桥。回首故人方朔在，年年避世紫宸朝。
雨过西山半绿苔，烟岚硉兀翠屏开。归云欲逐层峰动，返照疑从叠巘来。
袅袅晴光摇草树，葱葱远色入楼台。望中遥识盘龙处，王气氤氲锁碧隈。
麟台曙启颁周历，凤阁冬开肃汉仪。律转玉衡三正候，光回珠斗一阳时。
梅花角动传春早，莲叶壶清报漏迟。万国瞻依朝帝座，千官拜舞列天墀。
乌头早续杏林春，远志高标更除尘。厚朴晚须成大器，从容金尚德润身。
百年阴德当归后，六枝神功独活人。别玄参辰应念我，天南星斗望中深。
何处寒蝉抱叶吟，日高风静响沉沉。无端清切惊残梦，暗引悲秋万里心。
开镜楼上玉兔缺，辛夷半倦鹦鹉舌。浅浅草色过雨腥，新花落地委成血。
齿痕夜点玉臂寒，枕畔春浓宝鸭热。晓起出门处处愁，伤春畏逐绯桃节。
诗成觅蝶题金翅，粘雨双飞落情字。瘦腰罢舞气未平，琵琶弦咽阿环醉。
当筵唤妾玉芙蓉，小语口脂来香风。庭前杨柳带泪栽，相对画眉各自工。
定山归后再清康，夜半呼儿喜欲狂。梦遣长须来问病，故应早岁见羹墙。
文靖一生随老笔，太虚四大作禅床。南北地殊生异世，先生何处问行藏。
背郭新畴一径偏，数声黄鸟绿阴穿。不嫌初服牵宫锦，共操南音入野弦。
菡萏月明山雨后，琅玕风细烛花前。欲知鸡黍田家约，即是星槎海上仙。
场屋当年识俊才，吾邦司理固宜哉。庭封尺牍民应朴，器别盘根刃自恢。
芝诰一函来阙下，蒲帆千尺倚江隈。从来台谏须时彦，况值敷言路正开。
几年不到层楼上，此日重修喜落成。细雨城中车马迹，夕阳江上棹歌声。
晴川芳草诗应好，玉笛梅花兴独清。一目乾坤万馀里，开筵宁厌酒重行。
赐閒林壑几年馀，衰病真便化日舒。世事已拚成醉梦，荐章那复及慵疏。
推贤谏省心应赤，窃吹江皋道不如。况说重华隆盛治，夔龙声迹总堪书。
岁熟初收万顷黄，郊行随处说时康。白云天际微含冻，丹叶林梢早着霜。
野眺尚违心上景，公输谁念眼前疮。相逢林叟谈终夕，野蓛村醪自不妨。
执简王庭岁月深，壮心无奈二毛侵。悠悠蜀道千年恨，莫把哀辞作楚吟。
春水溶溶绿满湾，征夫荷锸有馀闲。承平已喜兵戈静，犹忆前年夜破关。
药畦花径此重开，屐齿微沾旋扫苔。满地清阴天若假，杖藜宁厌去还来。
新制银杯兴亦豪，判将荣辱付陶陶。春风观树轩前酒，不醉元都观里桃。
乐游园里眼俱空，只在今朝事不同。错道海棠依旧日，生憎楝子下梢风。
圬人镘上泥柔粉，桑妇筐中绿映红。便认未开如已谢，一般情况寂寥中。
玉勒银罂已倦游，东飞西落使人愁。急搀春去先辞树，懒被风扶强上楼。
鱼沫欨恩残粉在，蛛丝牵爱小红留。色香久在沈迷界，忏悔谁能倩比丘。
芙蓉九日烂尊前，篱脚黄花苦未全。素谓及时番落后，本开迟者却当先。
红妆风露秋无价，白发年光醉有缘。今许满头还乱插，齐山笑口不须偏。
白头杯酒重临轩，喜见名花又一番。春粉腻霞微著晕，露红渐玉淡生痕。
酷怜似醉还饶笑，尽是多情尚欠言。老者相看聊见在，远谋何暇为儿孙。
荒庭粗整石阑干，始买花栽得牡丹。富贵同心有人爱，繁华移手别家看。
烟根已拨苔犹破，雨坎空存土未漫。笑抚老怀无所惜，固知留到子孙难。
忧怀判与菊无私，柰此篱根烂漫枝。彊借陶瓶应秋事，因将病眼洗寒姿。
梦中笑口簪花伴，枕上清斋止酒诗。小阁纸帘岑寂地，药烟零乱鬓丝垂。
试步庭中雨迹晴，篱花黄白似相迎。病腰徙倚秋分瘦，老眼朦胧晚借明。
南国金夫空倚富，东家玉女自含贞。一年一度期追慰，今怪山杯欠此情。
王维偶写雪中蕉，一种清寒尚未消。前度风流思旧观，后人影响见新标。
残黄潦倒漫诗迹，破绿离披折扇杓。今日蒙翁同鹿梦，晓窗呵笔费辞招。
翻手青青覆手黄，也随人事作炎凉。临阑默默低头月，满眼萧萧败兴霜。
舞袖郎当官妓老，田衣颠倒醉僧狂。明年看受春风宠，醉墨重题展贺章。
泮池雨过新水长，江南鳜鱼大如掌。沙边细荇时吐吞，水底行云递来往。
其间种类多莫辨，短者如针细如线。三年养得鳞甲成，万里空嗟画图见。
一官蓟北复巴西，丹青不改鬓成丝。遥怜天路飞腾地，长记春风长养时。
宦途萍水纷无迹，再见此图三叹息。远行珍重寄双鱼，鱼中定有长相忆。
历历星霜岁屡移，病来双鬓几茎丝。故人别久翻疑梦，往事心劳尚有期。
天上浮云初变日，江南芳草未青时。只应千里神交地，不识人间是路歧。
君家住在横塘北，长见洲边春水生。窈窕斜通山涧曲，分明直与钓矶平。
比邻鹅鸭应无数，近渚凫珣亦有情。明日看花到南岸，小舟摇荡不须撑。
羞学红妆媚晚霞，祗将忠赤报天家。纵教雨黑天阴夜，不是南枝不放花。
漠漠天阴催日短，冥冥诗思入花迟。山童野鹤随人意，问到春寒两不知。
紫坭恩诏重维藩，四牡翩翩望郢门。桐叶重开唐叔国，竹枝因向孝王园。
湘江水阔兰方茂，衡岳天高雁正翻。回首岭云亲舍在，莫教芳草怨王孙。
香界追攀十载曾，薜萝深处翠微扃。齐梁古迹谈双树，水月元心镜一灯。
山鸟弄晴春冉冉，阁云凝碧昼冥冥。投簪莫讶宾朋少，犹有逢迎白社僧。
石子斓斑草半黄，幽林窄径转重冈。斜阳欲下鸟相唤，急雨乍收山更苍。
万里长江天设险，五云深阙地生光。昙花往事凭谁问，仰见皇图亿世昌。
步屧篱根讶剩金，绝怜孤蹇不胜簪。贞心到死香犹在，细蘖回春意已深。
寥落园池花事毕，交加冰雪岁寒侵。欲餐未忍还惆怅，赖有江梅与嗣音。
庭草青青生暖烟，壁间琴久欠徽弦。笺天旧草三千疏，漫兴新题一百篇。
林鸟巢多知地稳，水花开晚为谁妍。到门溪涨喧渔子，涸鲋胶舟忆去年。
眼底冈山皆故主，担头天地一閒人。此生不用平津策，笑负初心有买臣。
蚤向南山除芜秽，更从负郭饶菑畬。长吟却笑南阳子，三顾何劳到草庐。
叩角冲冲短笛吹，此心不系得牛肥。行人笑问侬何事，日出山岑日暮归。
一诀千金是九思，丹青独羡夺胎奇。画前若解先天意，始信羹墙有仲尼。
松下迢迢一径寻，丝桐自昔喜知音。丹青独解无弦意，曲奏薰风太古心。
城郭晓烟人避户，沙湾浅水客停舟。秋毫难道浑无犯，烽火惊心说未休。
将军阵马载楼船，夜渡潜移泊水边。迅扫何时传露布，杞人窃惧有凶年。
一夜水声一丈腾，下江如箭上如登。世间两利真难事，敡历从今感慨增。
沿涧穿溪一径长，拂云晴树郁苍苍。绝幽疑是天台境，隔水蝉声送午凉。
官路迢迢榕树标，眼前菽麦俯青郊。笑予林下忙何事，三过梅蓝底自嘲。
故人半载天涯隔，得见题名胜梦思。今日经过驿亭里，再三吟咏壁间诗。
梁苑夷门接吹台，鸿盘龙遁隐蒿莱。荀生早抗栖岩志，阮子真怜济世才。
帝雪流园成藻赋，仙霞飞峤引高杯。玉琴此日空遥忆，山水终期共汝开。
西苑迢迢隔绛河，遥瞻禁御渺烟波。天临偏甸开仙仗，日下平芜散玉珂。
宫漏漫从三殿报，炉烟别向九霄多。龙池会有承恩处，谁唱清平第一歌。
宫梧殒翠下承明，御水流寒绕帝京。北极天连鳷鹊观，西山云起凤凰城。
露凝仙阙开金掌，月照千门锁玉衡。惟有伶俜梁苑客，旅魂零落不胜情。
西山龙藏郁巑岏，闻说先皇此驻銮。百道泉光飞宝地，万年松影静瑶坛。
绮罗香寝天花落，剑佩声沉曙月寒。玉蕊琼枝长不老，空余辇路石漫漫。
曲径幽斋不可寻，禅扉行处竹阴阴。客来深院无人语，香袅空帘有磬音。
竟日悬灯元不灭，中宵清梵忽微吟。苍苔白石青菁饭，月满东林兴不禁。
西风落日古城西，禾黍摇摇故垒低。寂寂饥乌归野戍，萧萧落木下寒溪。
断云阴雨还旌旆，荒薮空林忆鼓鼙。最是江淮遗恨处，睢阳东去草萋萋。
贺鉴祠前酒一杯，霜枫千里夕阳回。江山白发归人远，杵臼西风过雁哀。
许剑几人同汐社，埋云无路哭荒台。时违重惜衣冠别，肯使秦庭片铁灰。
十五女儿由冶笑，顾影好从秋水照。匣内菱花非不肖，老铜那比奴年少。
凤儿花钗芙蓉发，蒲瑕彄环见指骨。生女不嫁坐超忽，东生白日西入月。
早从世路逐飞黄，垂老投竿上野航。半枕梦惊今日醒，一丝心恋晚江长。
荒城秋迥砧凄断，远水潮生棹渺茫。脚底谢公何处屐，廿年犹负铁桥霜。
烟波荡漾莫愁湖，人去台荒月影孤。悔比嫦娥应记取，封侯较羿不如夫。
野簌山肴酒瓮开，衣冠谈笑不羁才。岛中一味闲光景，还欠三更月上来。
象台老守亦悠哉，问水寻山日几回。一道涧泉烟锁断，白云庵底有寒梅。
西征朔气自萧萧，巩树东风待使轺。戊己屯兵中校尉，春秋趣对圣明朝。
款关胡部多随马，捕虏羌儿惯射雕。何事词人监郡去，将因投笔似班超。
月满江篱水漾沙，可人诗酒只黄花。采芳莫谓春山少，那得风霜晚更嘉。
渊明无有菊花诗，诗到江门两不亏。我亦后来传法眼，相看休道不相知。
爱杀花丛郭外村，藜床移近月当门。酒杯不浪虚时节，正恐秋霜满鬃根。
处士归来旧菊丛，风流千载到于侬。抹藤笑饮登高酒，犹记当年落帽风。
疏篱淡淡拥秋光，晚节相看色最香。赖有老妻知我意，每朝沽酒遣儿尝。
人间反哺擅虚名，屋角无劳搏啄声。安乐野田餐腐鼠，凤凰今已九霄鸣。
宇宙纷纷势利间，相逢冠盖尽朱颜。老夫自爱茅檐下，洗眼东风看雪山。
才到春光便有诗，野蒲新柳自依依。远来问族人何有，多得厓门几道碑。
江光草色晓烟萦，才子乘春谒帝京。鹢舫行随归塞雁，骊歌声杂啭花莺。
天边此去应题籍，阙下何人共请缨。山国故交长卧病，瑶华莫厌寄柴荆。
吉州著姓欧阳氏，六百年来几派分。木本水源推刺史，风流文采到司勋。
遥遥祖武今能继，蔼蔼仁声素足闻。多贺端溪诸父老，炎天高荫有青云。
悠悠书剑易蹉跎，一卧沧洲岁月多。断卷秋风回驷马，小亭春水浴群鹅。
醉醒无复江潭问，清浊何劳孺子歌。见说云溪有图画，故人诗酒意如何。
赏春却怕春归去，策马出门休问晴。不向峰头穿险滑，直从园馆坐凄清。
疏云漏日花移影，密树鸣飔鸟和声。对境可无佳客伴，邺中才子洛中英。
凤凰山下想高栖，乳凤双双接翅飞。目断停云正忆尔，援琴手把五弦挥。
鳌头矗矗烟花里，凤阁层层锦绣中。月色总饶通夜白，灯光已占十分红。
雪霁云开月色寒，六街灯火万人看。檄书忽报将军捷，夜夺昆崙第一关。
闻道蓬莱别有春，五云深处隔凡尘。松迷鹤径浑无路，花暗箫声不见人。
沧海日华翻贝阙，三山霞气逐飙轮。刘郎自是神仙侣，何用天台更问津。
未忍他乡死便休，每依南斗望中州。青天有月来今夕，白发无家度几秋。
客计空弹冯子铗，愁心长倚仲宣楼。明年此会知何在，且赋新诗纪远游。
冠盖纷纷晓出城，城头送别若为情。青云莫谓归年少，白石从来缔旧盟。
芳草东风沙上马，碧山迟日柳边莺。子今休恨先华发，千载犹闻丙少卿。
春波桥头水半竿，画船如马触狂澜。平生常恨江湖小，醉卧不知天地宽。
隔岸好山青隐隐，环洲芳树绿漫漫。悬知贺监归来日，一曲晴光五月寒。
五华之山山上头，俯视江东如浮沤。岂无四万八千丈，亦有五城十二楼。
翠蕖影落中天晓，玉柱光含大地秋。何日相从陪杖屦，西风林下一长讴。
湖西开遍梅千树，正在东风十日前。月落参横谁是伴，数声孤鹤叫清妍。
山上白云如水流，隔溪红叶蚤知秋。几年不复南柯梦，独坐西风看白鸥。
雪覆岩眉涧有声，雾来雾去识阴晴。花开花落山如旧，添得黄鹂绾别情。
辉辉江日落寒津，矮屋茅穿暖见春。竹里秋棋招橘老，阶前野鹤伴陈人。
世情阅破都浮局，逸兴年来只白云。回首簿书思往迹，睡酣无那曙钟闻。
晨喜扶藜过这津，由芜初日崔喧春。暖生钓笠堪乘艇，雨足耰锄又趁人。
晴霭霁馀千嶂锦，晚风睛捲半溪云。招提路在梅花外，发髴鸾笙入坐闻。
烟火数家近接津，居同沮溺漫冬春。鱼虾嗜浅那千市，麋鹿群驯每近人。
台上谩谈冀北骏，枕边频拭华山云。多情酒伴能未否，檐鹊声稀亦罕闻。
飞花满眼点澄津，把钓残红度晚春。竿上每怜鱼不饵，江头空有鹤随人。
开尊香扑梅花雪，烹茗烟飘竹杪云。懊恼宫商才数曲，不堪邻笛乱清闻。
乘槎何处问天津，桥畔鹃啼二月春。閒傍风光长有句，老知羹鼎是何人。
屦寻芳草凉飘露，衣缉圆荷绿带云。欲向青田招鹤侣，数声曾彻九皋闻。
蓬艾萧萧风露深，幽香潜处每重寻。矜持自信无惭色，采掇谁怜羞献心。
隐谷操成情若寄，楚骚歌罢思难禁。何人迹屏鲍鱼外，来伴花前居士吟。
灵根培植傍疏林，也借垂垂橘柚阴。犹恐开时忘采佩，每逢看处辄援琴。
香飘弱朵嫌风袅，红拆纤芽喜露侵。岁晏生涯凭九畹，不妨离梦续清吟。
花前酌酒可无诗，花酒逢诗便不痴。两鬓肯嫌霜雪短，数联惟有岁寒知。
情酣粉蝶探还舞，歌好幽禽去复窥。堪笑孱童疲抱瓮，秖凭时雨为浇之。
淡洗繁妆似索诗，向来面目岂曾痴。百年潇洒非凡态，一雨空濛是故知。
小径香清扶杖适，短篱风远许谁窥。醉狂归去满头插，还笑当年杜牧之。
城云漏日晓窗和，笑脱寻梅带雪蓑。拨瓮香浮新酒熟，倚门情恋故游多。
诗为鼓吹鸟为和，花作机丝蝶作梭。况是溪台晴可曝，身閒何处不宜歌。
匣琴流水自须弹，隐几萧条戴鹖冠。看弄渔舟移白日，漫劳车马驻江干。
黄莺过水翻回去，白鹭群飞大剧乾。乘兴杳然迷出处，强移栖息一枝安。
杖藜徐步立芳洲，天入沧浪一钓舟。花萼夹城通御气，石门斜日到林丘。
不知明月为谁好，更有澄江销客愁。李杜齐名真忝窃，何时更得曲江游。
叹息人间万事非，懒朝真与世相违。腐儒衰晚谬通籍，回首风尘甘息机。
万里秋风吹锦水，千家山郭净朝晖。白沙翠竹江村暮，来岁于今归未归。
郎在船头学棹歌，妾在船稍唱采荷。唤郎不应郎心别，亦似江流无定波。
豆蔻花开蛱蝶飞，晚妆楼上换新衣。吴王不解琵琶怨，只道新传缓缓归。
江上高楼花欲然，南邻酒伴西邻眠。夕阳未下逢君好，还有一百青铜钱。
星桥北挂泻春流，映出黄山水面浮。霞石天青飞练鹊，桃花气暖醉轻鸥。
我爱君家鬓未华，可人文采际亨嘉。八千里外新持节，三百人中旧探花。
征旆远飞闽海月，綵衣仍过越南家。平生却叹乘槎客，肯把蒲萄载使车。
落魄吴门五十春，懒从高阁画麒麟。此中墨客争知妙，何处词人更有真。
白眼自宜置丘壑，红颜元不染风尘。东墙休挂乔家女，夜恐周郎作后身。
好风催煖上梅枝，香落佳儿舞袖垂。堂上尽堪娱寿母，人间元自有瑶池。
青冥细斫天台近，浴日刚从海屋离。归箧琅琅珠玉富，白云经岁绕峨眉。
梦中换骨紫阳巅，又是人间五百年。江北人无今孔子，句容君是大茅仙。
武夷白首扶筇坐，太华青天枕石眠。傍柳随花通几日，可忘携手过前川。
门巷萧条昼不开，茅斋寄在小墙隈。一尊坐合千林色，三径偏宜二仲来。
绕屋藤萝悬翠壁，经霜菊蕊点苍苔。相逢不饮成何事，那见东流去复回。
吏隐何妨任采真，匡庐山色斗嶙峋。才分雷焕双龙剑，已得詹何独茧纶。
经术大名垂震旦，风流高谊薄苍旻。南州一榻知仍在，孺子无由把臂亲。
丁年起草自明光，冠尽中原绣虎场。里选晚同周进士，行人初隶汉司方。
骊珠久以探龙颔，上驷那堪列雁行。此调世情谈不得，论心唯到酒人傍。
十年莲社共飘蓬，一奏凌云便国工。珠自出疆无大小，剑因同匣辨雌雄。
尊中别路尉陀馆，雪里谈天碣石宫。闻道帝庭誇羽猎，汉家新赋有河东。
沿溪千尺树毵毵，结胜为园乐事耽。但得风流常载酒，不妨泉石佐清谈。
当年社伴俱浮梗，一日词人尽盍簪。笑杀子山愁欲赋，谩劳萧瑟怨江南。
茅斋小隐避墙东，为尔才将一径通。半榻情连风雨夜，百年心事去留中。
开轩茗色侵青幌，绕屋苔痕长绿筇。岁晚生涯无住着，清尊那惜故人同。
杯酒春风送别航，片驱东引绣溪长。八公山上谁歌桂，五石城边已化羊。
浪迹自缘司马壮，沉酣虚拟步兵狂。居然双翼垂天起，无复云间数雁行。
尼珠宁得久沉冥，一衲南来杖屦停。派自黄梅知己接，论留白马可谁听。
惊鸥海上频飞渡，瘗鹤亭中更勒铭。茆管独推慈氏笔，为余重写贝多经。
懒与时芳作并妍，西风篱落意萧然。非缘屈子歌骚后，谁伴陶潜到酒边。
消瘦但宜秋色好，餐英唯美晚香传。相逢拚着高阳醉，白雪谁操郢上篇。
正月勾东春已深，迟客登楼延赏心。苔池飞泉漱鸣玉，菜圃黄花如散金。
汉阳莫作穷乌赋，楚狂且停衰凤吟。绿樽共喜日日醉，华发那畏星星侵。
身在江湖道自尊，登堂长见古风存。王通著论全经世，徐孺明农祇闭门。
踪迹暂时逢郡守，姓名何处号轩辕。从前检校醇儒行，清苦无劳并日餐。
紫骝嘶断杏花烟，佳丽无如二月天。谩爱东曹兼吏隐，不堪南郭负仙缘。
流尘定锁题诗处，老衲应论借榻年。遥指聚星空怅望，芙蓉高閤化城边。
太华山人夜泛湖，西风吹过藕花居。扣门已值梵钟定，呼酒不来村店疏。
自振初衣闻杜若，偶寻奇迹问樵渔。回船倒压星河影，绝胜浮槎上碧虚。
富贵真为身外物，此心一动便成非。五宜却被公全了，我愿公今事事宜。
禅家直欲寻空去，却有张僧爱读书。此是秉彝千古性，谁言无极是真无。
眼前时景初开泰，心里乾坤总属仁。昨日欢迎满城市，草堂分得几多春。
轩前兰菊经霜后，雪里梅花更有神。每笑玄都桃李树，东风依旧欲争春。
脱屣功名能几人，丈夫何患志难伸。傍人莫讶归田早，云锦江头自有春。
案上有书勤著眼，壶中无酒懒衔杯。心閒自有行窝乐，笑看灯花夜夜开。
经世文成百代宗，一从轲死圣无踪。龙门妙契心传后，画笔徒劳拟化工。
尊醪送腊夜偏寒，柏叶椒花何处看。阙下衣冠三署客，天涯灯火五辛盘。
凤凰城暗星犹动，鳷鹊楼高雪未残。想得同时受恩渥，愿从执戟奉宸欢。
江乡烟月暂徘徊，春尽杨花几度开。白鹿山中劳别梦，仙羊城上带书来。
拂衣寒色过蓬鬓，顾影离情别酒杯。一字逢人难寄汝，薜萝容易为君裁。
松毛松果兼松节，松梗松皮火亦香。天惠山中清受用，敕封处士五松汤。
天香国色原无种，雪白轻盈朵朵同。昨夜片霞天上落，波心浴出一枝红。
盈盈万朵与千枝，我是当年李药师。看尽杨家诸妓女，就中红拂独相思。
岳牧才名动九州，闽藩三载奠金瓯。紫宸万国朝宗日，沧海无波保障秋。
望重汾阳膺帝宠，泽深棠树起民讴。即看剑履趋三殿，竹马难留郭细侯。
春风解郡豫章还，已报徵车起汉关。尽怪双龙高紫气，何妨五马照朱颜。
门人榻自南州下，座客樽应北海闲。似是朝廷知借寇，先开书箧慰中山。
宗祊如线泣遗孤，苦志相承妇与姑。千仞雪松依石壁，一轮秋月浸冰壶。
庆源已萃贤孙子，风节真胜大丈夫。鸾诰推封行有日，潜光终见耀寰区。
禁城新柳叶成帷，隐映黄鹂深处啼。晴蝶逐风翻上下，晨鸡阅日唱东西。
华衢紫陌人烟盛，绣户朱门烛焰低。景物美看茶酒肆，粉钿遥拥坐轻蹄。
臣民推戴号神京，叹息驱驰行伍行。转战群雄机尚记，帅征英俊气方平。
如今已足勋功赏，向后无知孰永名。暇日试将铜镜昭，乌髭堪比玉垂缨。
机人设阱欲擒谋，利镞调弦劲弩头。禽兽无知腾跃进，云霾深处触婴收。
汤仁祝网施洪惠，禹智刳山展大猷。今古人情常不一，孰将天道与心筹。
春到阳和万象舒，至阴深敛九泉居。山川气霭坚冰泮，岳渎云生冷露除。
但向静中观造化，特专闲里运图书。仁闻尧德兼天地，大洽苍生惟舜虞。
阳升阴降转洪钧，柳眼初舒造物新。泮却坚冰澄碧海，浮游暖气拂玄旻。
从兹宇宙皆清泰，始觉舆图治化淳。淑鸟啭音鸣处处，弄晴花蝶舞先春。
山云叆叇节初暄，景色清明春水涟。谷鸟喜鸣花沐雨，岩猿悦跃树笼烟。
仙家麦饭云蒸熟，旅馆薇美气育鲜。最好满川浑似锦，涨溪新水印晴天。
四山松柏夕尘连，宵雨朝来洗涤鲜。声听微风翻碧浪，光舒初气捲青烟。
啼猿日晚跳还跃，舞鹤云归旋更翩。林麓笙簧莺啭巧，洞仙骑鹿上遥天。
初光入暑木阴森，远迩层峦尘满林。浩荡薰风至时雨，洗清岩壑爽烦襟。
天边浪滚因松绿，山外云飞仗气深。正是农家耕耨节，野田处处尽歌吟。
蒸云敛尽远山青，万壑凉生宇宙明。林影淡摇溪内水，崖光偏映洞边藤。
倚栏极目天开画，凭槛吟诗纸耀星。但把此时观畎亩，筋疲力倦始秋成。
碧梧露结晓凝霜，芦蕊瀰漫积雪扬。鸿雁翩翻来薄雾，巨鱼跳跃下清江。
风声落木深秋意，云影垂天印日阳。闲看满山黄菊蕊，因蜂摇动暗浮香。
日南珍树带轻霞，绿叶丛生裹绛纱。道是行春看入夏，转疑嘉实是名花。
一湾碧水漾清波，野舍村居趣更多。烹鲤采薪随处乐，渔歌咏罢听樵歌。
水国禾生秋雨余，家家生计在樵渔。短镰刈得乾芦荻，乞火船头煮白鱼。
两岸垂杨一叶舟，弥漫秋水浪悠悠。艄人不用推移力，笑拽蒲帆得自由。
孤愤堪回少海春，明廷争诵谏书新。边城何处宜迁客，国史于今有世臣。
雄剑气冯南斗上，离心愁向越江滨。尺书此去应稀少，日数遥天雁几巡。
君王何意念迁臣，塞北移恩岭海滨。咫尺威颜依阙恋，八迁遥路倦游身。
瘴江重见驯蛟鳄，厘室终应问鬼神。越客乍闻偏自喜，西湖还有并舟辰。
道傍老妇七十馀，眼中流泪口中呼。丁男征戍无生计，妇姑开荒种田地。
东邻西舍惜犁牛，朝朝辛苦在田头。种成禾黍连山谷，秋来望收未曾熟。
今朝军马忽过来，践食无馀真可哀。但使官军却彊敌，免得丁男守烽堠。
今年饥苦何足怜，明年无事多种田。一年耕有三年足，更得眼前见骨肉。
丹峦氤氲拂空起，素练平铺洞庭水。回溪笑指毛公家，忘却沧江几千里。
我隔庐峰梦紫烟，尝骑白鹿上青天。烦君貌出仙人障，西寄长安向日边。
东昌曹侯擅丹青，天机触手随风云。戏貌山鸡?出草，锦毛霞翅回缤纷。
蹩距昂头势欲移，似猜罗网立还迟。家鸡突见甘一决，对此凝然仍自疑。
空谷高人独掩扉，一时山水尽含晖。遗荣剩得幽栖乐，仿古犹嫌胜会稀。
饮可称仙不知醉，诗如有癖欲忘机。深杯对酒频烧烛，坐上轻寒透祫衣。
手栽花竹绕山扉，坐阅朝阳更夕晖。架上古书经眼熟，世间尘务到心稀。
菉薋不入骚人室，杞菊能充晏岁饥。只恐林泉难久恋，好贤还为赋缁衣。
草阁难招花外车，但从落日见樵渔。庭心有橘谁为颂，墙角多蕉可学书。
农事未谙犹砚食，仙丹须炼且楼居。山房乞取坡翁记，奎璧光华夜有馀。
苔垣写遍几行斜，癖句多愁鸟与花。梅云路残销屐蜡，竹风吟罢岸巾纱。
灰燃夜鼎翻汤蟹，日射晨窗缀室蜗。开眼醉馀诗兴遣，雷喧过耳厌声华。
游春晚兴适西庄，砚涤深池墨渍香。麰野杂花间倚杖，竹园分笋嫩盈筐。
畴平遍插秧丛绿，雨苦嫌多水潦黄。幽静每谈农甚乐，悠怀远慕上歌唐。
安步真应可当车，不妨踪迹混耕渔。风前细撚花枝嗅，霜后閒将柿叶书。
陶叟白莲难入社，杜陵赤甲可迁居。欲消长日惟诗酒，饮兴吟情颇有馀。
牲帛分方礼数同，石坛高峙帝丘东。人传碧海无波久，我觉神仙有路通。
老柏阴深低印月，祥烟缭绕远随风。频年趋走承恩地，感极深惭赋未工。
一声两声牛背笛，三只四只渔人舟。江村风景描难就，倚杖閒行古渡头。
新竹春来日渐添，清阴翠色满疏帘。此君每见难抛却，不觉孤亭日转檐。
习閒成懒百无功，尘事难侵世累空。睡起呼童向篱落，菊花枝上捉青虫。
扁舟范蠡更谁如，大隐仙城近市居。海宇云山供笑傲，江湖踪迹混樵渔。
烧丹未返华阳洞，扫径常过长者车。赢得高眠生圣世，传家不著茂陵书。
宦海参商已十年，怜君龙卧稳林泉。含香每忆堪前席，煮海何如拥算鞭。
世路一官牛马走，家山万里鹿蕉悬。相思欲拟归来赋，子舍汾阳簇玳筵。
羽衣曾此侍銮舆，观阙今为一废区。鹦鹉尚留青帝坐，牝鸡无复紫宸居。
已看大象飞寒烬，又见天枢偃绿芜。惆怅当年多少事，西风回首一长吁。
西邸才华沈谢游，萧郎日角出庸流。浮山野水通鱼穴，泰寺炉烟绕佛楼。
狐在尚应须玉烛，猿亡先已虑金瓯。早知玄寂终无补，亿万何劳赎冕旒。
衡山先生玉堂客，援笔戏写青琅玕。萧萧瘦干疏疏叶，疑有清风六月寒。
三月三日出郭行，风和日暄天气晴。衔泥补巢旧家燕，隔水唤春何处莺。
垆头小姬酒正熟，道傍古坟人自耕。劝君行乐贵及早，明日清明花满城。
海内元龙是俊流，郡齐空抱济时忧。不堪多难逢摇落，谁与同登百尺楼。
正赏端阳荔子肥，珊瑚清映雪罗衣。谁向樽前挥綵笔，只今容有谢玄晖。
碧玉峰前荣寿堂，高年慈母被恩光。霞文帔映童颜润，珠翟冠笼鹤发长。
天禄分来春酿酒，锦衣归去昼称觞。应知罔极真难报，孝道相期更显扬。
万叠彤云捧汉宫，荷衣曾到玉墀东。流莺自啭花枝日，佩马无声柳絮风。
王会源源重译外，羽仪楚楚九班中。沧江此际悲摇落，目断燕台但塞鸿。
春日寻幽独向东，烟尘埋没梵王宫。刘郎去后桃花雨，杜宇啼时贝叶风。
丈六金身何处所，大千沙界浩无穷。绝怜色相归空后，惟有鸢鱼指顾中。
万里风尘染赭黄，遥从炎海望钱塘。鸦啼晓日樵苏集，花笑春风辇路荒。
鄂国有灵馀草木，思陵无策失苞桑。龙沙北望成今古，犹有人传马侍郎。
倚天楼阁梵王宫，万里川原一望中。皂帽有情怜雪鬓，黄花无语傲霜风。
呼鸾道上唯衰草，奏乐台前祇断鸿。堪笑霸图成底事，白云长在越台东。
风急天高雁字流，踏歌吹剑此夷犹。千章古木藏雷雨，百尺雕甍宿斗牛。
野涧日晴芳气远，宝林风定鸟声幽。凌云卓锡知何处，满目落霞飘素秋。
三灶霏微翠欲连，浮云飞动似炊烟。孙虞应是难增减，长伴貔貅宿海边。
吸尽西江懒出关，我来非是为偷閒。风生松院不知暑，云净竹房空见山。
灵夏城边沙草春，贺兰山下少行人。神鎗火炮兼天起，河套年年靖虏尘。
车骑连云炮震雷，边墙如月接墩台。娘娘滩上河冰合，不见胡儿牧马来。
夫君一逝恨无涯，直入泉台作一家。岁岁雪霜彫不得，至今英爽在棠花。
宫袍斜压翠云裘，疑是天香报早秋。琥珀暖光流玉椀，琉璃新彩照金瓯。
春心似入灵芳国，娇怨休题红叶沟。管领春风应有在，寒梅应许占花筹。
不随红袖画胭脂，羞学夫人扫翠眉。待月钗光生宝树，坐花杯影上琼枝。
金衣自爱披公子，霞帐偏宜拥赵姬。春到王宫应独好，三千朱黛谢恩时。
芙蕖未落井桐飞，九月花田秋正肥。无那菊华催燕去，自持清怨送鸿归。
古今事积同霜叶，天地心孤易暮晖。我欲携尊高处望，不堪潮汐转头非。
深秋霜影在汀沙，独倚松枝采露华。过眼年光飞似蝶，惊心秋色乱如花。
空山古意留寒石，游客尘心托晚霞。对景不须悲暮节，桃魂今已发秋芽。
薄暮清烟湿草痕，只疑云鸟阵新屯。搴旗当日悬金印，解甲何年入玉门。
秋雨渗肌添汗血，将星流影照英魂。中原兵气销难尽，欲投君王一剑存。
金戈铁马事何如，应有青云劝出庐。海外山川知阵法，夜中神鬼护兵书。
精灵不减汾阳日，功业先腾涿鹿初。莫讶雄名尊五岭，此身原是补天馀。
拂拂岩梢夜送音，滩流铺得雪痕深。远峦施粉窥银镜，古树簪花上玉岑。
自有烟霞凝素影，应知天地抱冰心。我逢仙子真传语，姑射山头共展襟。
江边怪石淮郎妻，翘首河滨望陇西。云鬓不梳新样髻，月钩懒画旧时眉。
衣衫日久都成藓，脂粉年深尽作泥。一自那年夫去后，一番风雨一番啼。
去日江边草努芽，来时山上树飞花。春风不管人头白，杜宇声中月又斜。
江风满树麦蜩鸣，浪迹归心忆旧耕。为问邮签须几日，马头遥指白云生。
新开灵窟起何年，旧号青城小洞天。千古山川留胜迹，一时名字证真缘。
丹台晓落绵江月，石室春浮宝树烟。自是君家称相馆，三巴别业似平泉。
城傍林壑远嚣尘，卜筑当年隐上真。玉几金床三岛胜，琪花瑶草四时新。
袛疑平地探灵境，不识前身是主人。亦有洞名争未得，可怜天隔锦江春。
闭门高卧夜窗空，山酒微酣睡兴浓。月照纸衾浑是雪，道人身在白云中。
故人送我青田酒，载到石门山下开。坐对银河酌琼液，千年玄鹤亦飞来。
闽南随处好山川，叠嶂平林俯钓船。争似春风登蜀道，半空楼阁五云边。
硉矹高台沛水涯，英雄千载故乡思。云飞风起歌声断，落日萧萧草树悲。
春雪飘香度桂林，海邦万里见天心。使君欲试调羹手，坐待花残看绿阴。
山中拾得琼瑶树，寄与霞州御史家。自是南闽春信早，东风开到北枝花。
皇华使者岭南回，阅遍天涯几树梅。诗卷满床香不断，为君临得一枝来。
上苑孤芳过眼稀，心如铁石苦相思。三山海畔黄昏月，雪点寒梢蝶未知。
独上浮屠第七层，乾坤万象见觚棱。东山吹老庐山雪，却捲江声入建瓴。
鲁连大节岂容磨，回首中天感慨多。春事暗随流水去，江山如此故都何。
国亡家破见忠臣，何事痴儿竟误身。借问一门朱与紫，黄金横带为何人。
庭诤堂堂负直声，江南匹士死犹荣。几多江左腰金客，不值人间一唾轻。
亦知牢落苦奔波，其奈冠裳扫地何。一自首阳人去后，更谁重唱采薇歌。
谁计忠成九族殃，行藏我亦似文方。但能完得君臣节，磨涅从他也不妨。
瘦马崎岖不肯前，天涯飘泊苦烽烟。何时范蠡功成去，泛泛沧江一小船。
凛烈寒威战碧苍，萧萧原野尽荒凉。秾桃嫩李纷零落，独看青松不避霜。
马上看山叠叠青，青山无地不膻腥。谁堪满目苍凉处，俯仰兴思一涕零。
灯下娇姬月下弦，风流曾泛太湖船。于今回首神京处，肠断西风忆往年。
云净天空朔气寒，举头何处是长安。那堪几点孤臣泪，洒向枫林带血看。
羡君潇洒出风尘，锦调瑶华醉里神。抱病懒为金马客，乞归暂作碧山人。
洞中随兴堪寻药，溪上相逢欲问津。漫说息机机易息，更谁日与白鸥亲。
昔日荐雄文似者，汉廷待诏胜登瀛。玉炉香霭春袍湿，使节光添昼锦明。
朵朵楚云遥吐彩，萋萋江芷总含荣。几时得共尊前话，无限湖南万里情。
春口春云带远空，燕山二月尚寒风。瑶花细出飞梁苑，玉藻新裁下汉宫。
龙虎气蒸芝盖外，凤凰文湿宝幢中。天王欲应青阳令，为卜年丰万国同。
玉署瑶阶倚碧空，坐深银烛拂东风。七朝钟鼓鸣玄殿，百祀琮璜礼紫宫。
云近鸟从河影下，雪馀春在雨声中。宗卿欣儗祠农颂，恰与皇情圣藻同。
经岁相思几断肠，谁期今日共飞觞。乍逢未暇论心事，不觉登临喜欲狂。
百道河流全带雪，万家烟火半斜阳。春宵并驾云龙上，直北星辰是帝乡。
昔人已去白云还，鹤榻犹悬海上山。万顷春涛烟市迥，半江秋两洞门閒。
秪愁驷马逃秦世，肯为公车入汉关。竹外清风祠下水，放舟西渡夕阳间。
晓日承恩下禁闱，仙舟喜共早春归。初移北斗分朝佩，欲舞东风试赐衣。
路入瀛洲清鸟近，家临湖水白鱼肥。双瞻南极明银汉，独拥长庚接紫微。
堪叹人生奈若何，良宵遇酒且高歌。不知娥女归何处，留住中天一只梭。
勋业终归马伏波，閒身孰与钓台多。金刚圈子才吞却，百劫熏修不奈何。
接得西来最上机，一生须及尽玄微。但言顿悟无修證，热病教君失转依。
种种纲宗是卦文，吉凶请向自家论。若言密室传心印，辜负当天月一轮。
羽士争谈不死方，到头若个免无常。神仙留下真丹诀，先取生时死一场。
千树青松养圣胎，常年石户不关开。山中莫道无俦侣，片片閒云自往来。
举著空宗便道无，如盲说象太模糊。请君自对秦宫镜，两道眉毛历历孤。
赤骨萧然巳露形，更堪橐盖逐狐精。年来赌去千金駮，但任跛驴三脚行。
乘轩百道拜行尘，不独奎章昼锦新。江左流离诗里画，寰区人物眼中筋。
平生温饱笑人痴，练到风尘更不疑。君向世流真砥柱，许吾一面佐偏禆。
炎蒸客路子如何，秋入庭兰阻啸歌。京口列营看射戟，石头荒刹共扪萝。
画图层岭青岚出，诗句长江白浪多。纵道山川殊快意，不将离索饱经过。
亦知难怪鬓毛斑，爱染由来意不悭。简点一身犹未会，更惭开口论人间。
闲将旧史看兴衰，辙覆舟翻或可回。不愿凤麟为世瑞，且须鹰犬亦无才。
谈经绛帐灿文虹，师弟低昂并玉峰。东璧图书开万卷，南溟雷寸起双龙。
孤舟连榻寒霜急，上苑看花瑞露浓。遥寄葵心送君去，梦回如听凤楼钟。
鹓雏綵翼翙青云，箫里偏娱老凤群。柳碧一溪开别业，橘黄千树称封君。
绕庭羔雁光流霰，映酒翁姑色并曛。看取仙郎无限事，鸾封还换几回文。
南越东吴有战功，闲心无那逐冥鸿。只言归卧青山好，何处青山非世中。
武林门外正春华，十里空湖带浅沙。夹岸楼台千佛地，隔城箫鼓万人家。
青丝游骑乘朝日，红粉回舟映晚霞。莫讶刘郎归未得，六桥芳树半桃花。
东夷海外播风烟，回首扶桑氛祲连。白羽插书传幕府，黄金刻印拜楼船。
朝廷欲问来王日，父老曾经入寇年。辛苦折冲胡少保，永陵一诏至今怜。
节旄南建岁将阑，雪落津亭晓未干。百战山河重作镇，三朝剑履独登坛。
营开江障莺声早，路出边城马色寒。天与宗臣忧不细，金陵千古旧长安。
美人雨馆夜相迎，烛下微闻笑语声。纤月不来眉上照，浓云偏着鬓边行。
生憎洒砌沾罗袜，翻喜飘窗趁玉笙。非雾非烟劳想像，无如密坐看分明。
劳劳亭下路东西，翻遣行人到此迷。山鸟似经离别过，至今不敢尽情啼。
侯生七十老监门，皮骨都消意气存。不是众中虚左待，当时谁报信陵恩。
十二金屏逐面遮，双鬟背倚弹琵琶。六么弦急齐声按，桃叶桃根旧一家。
曲罢屏开但香雾，余音空绕珊瑚树。中年魂梦不惊飞，雒月巫云引归路。
敢将知己定平生，二十年来几合并。一骥天涯还万里，两人今夜自三更。
病夫江上渔樵计，孝子人间父母情。把酒长歌无限意，闭门风雪满江城。
离筵新酒白波浑，一棹西还荷主恩。宦辙屡经扬子渡，家园长切武侯屯。
尘生客袂身方健，喜入亲颜齿更尊。小弟心情亦如此，敢忘天语若春温。
马首飞花片片红，相逢何必是新丰。似缘二仲能开径，谁为诸生更筑宫。
客醉苏门春色里，君来蒲坂白云中。自怜垂老劳推毂，应笑谈天气尚雄。
步兵署里一时贤，二客相寻愧地偏。庭下数来能系马，杖头交揖惯无钱。
星随公子青丝辔，花照先生绿玉船。莫向中朝誇大隐，藤萝堪自到诸天。
文园供奉已多时，杜曲看花兴不迟。金埒能来嘶紫马，玉壶谁为绾青丝。
乍闻词客题鹦鹉，何事骚人怨菉葹。日暮夹城钟欲动，江南春色滞归期。
秋尽衡门黄叶新，频来二子转相亲。名从海内推词伯，游岂燕中傍酒人。
苜蓿堪娱吾且老，茅柴能饮未辞贫。独怜此会今稀少，南北风烟易怆神。
忘归薄暮话从容，夜宿郎山第一峰。鹫岭并看灵隐寺，鸡声兼听景阳钟。
清泉带雨流深涧，老鹤栖云伴古松。有约才成轻聚散，不知何日得重逢。
下山仍似上山难，石蹬崚嶒跨急滩。孤屿未登还细问，好花虽过亦回看。
时逢狭径苔偏滑，候到新秋气已寒。小歇菜庵门外柳，开囊试简几吟安。
涧草岩花迥不同，他山何处避高风。层峦如出青云外，片石疑来白雪中。
下院有松孤鹤伴，上方无路一梯通。飘飘已觉吾身健，谁复蓬莱问海东。
街头风雨报重阳，菊正芳菲酒正香。横翠客来开晚霁，莲池月出漾天光。
尘消西接青山近，霜冷南飞白雁忙。此日放怀君莫讶，牛山曾笑泪沾裳。
上国来游重友于，归情犹自忆江湖。一樽不尽临歧意，明月西风雁影孤。
捣药年年住广寒，琼浆时吸桂花丹。何人最慕仙家景，移取霜毛画里看。
霜蹄汗血勒朱幩，老气曾空冀北群。此日天闲聊纵目，分明个个五花文。
谁拈彩笔向西湖，貌取寒梅入画图。为爱清香兼晚节，几人相对撚吟须。
玉骨清癯恐太奇，春风一醉便看宜。人人认作西园杏，只有江边月色知。
围屏晴翠送遥岑，寂寂柴门野色深。谁过断桥携绿绮，殷勤特地觅知音。
东风宛转入新年，林色熹微开曙烟。梅柳隔帘春欲动，楼台满眼雪犹悬。
群飞鹳鹤翻高树，并泛凫鸥下碧川。对此不堪多病在，令人却忆五湖船。
鲁连不受平原赠，长揖归来住海滨。宁独彩毫干日月，时看玉剑动星辰。
窗含花竹云争入，江引凫鸥日自亲。天下苍生望安石，凭君莫作武陵人。
昨日归来雪满城，暖风三月始郊行。平芜渺渺春嘶马，斜谷阴阴午听莺。
茅屋短桃流水近，石桥低柳细烟轻。十年尘土知何事，今日乡园且有情。
吾儿死别经春久，生日今来哭汝坟。秀骨清眉泉路隔，娇啼涩语梦时闻。
烟林叶暗莺初鷇，草径花稀蝶自群。魂气可能游我侧，须惊愁鬓雪纷纷。
冠盖倾城拥使车，柳深花暗重踌躇。旌摇日月明淮水，帐卷风云接楚墟。
春馔正宜供竹笋，秋羹何用叹鲈鱼。乐羊不废中山绩，漫有文侯满惬书。
叠嶂丛林卜筑新，柴门草径绝比邻。琴尊有意从知己，衣帽无心懒见人。
流壑野云何所系，浴涡沙鹭本来真。百年幽境容吾老，四海苍生望尔频。
主家仙馆接云城，碧树瑶池暑簟清。近苑花风牵雾转，隔帘荷雨入秋鸣。
登龙自幸开尘榻，引凤真如听玉笙。李白文章惊海内，由来诗句下崔生。
雨花台畔昔年游，长忆金陵万里秋。春色乍惊河上节，月华空望汝南楼。
䄡帷踏出花相映，绛帐庭开草并幽。七郡衣冠瞻北斗，光风何日被林邱。
初夏登临花未稀，一春多恨赏心违。群峰细雨江流转，万户垂杨燕子归。
谢傅风流今不忝，秣陵云物旧全非。空台草长谈经处，风起游丝罥客衣。
古寺天寒乐事稀，千山风雨赏心违。松悬瀑布当檐落，竹引浮云绕栋飞。
窈窕烟藤垂虎穴，凄凉水鸟坐渔矶。宵来拨闷须酩酊，明发冲泥转翠微。
斯文自昔共心期，岂谓先生独后时。千里马难逢伯乐，五车书亦负男儿。
漫膺一命资模范，远赴三山惜别离。雨霁都门秋欲暮，不堪携酒暂追随。
只许山僧对此君，柴门久已断人群。梅花奥里孤筇至，不是寒灰是冷云。
霜枫如雨洒征衣，胜侣而今会渐稀。帝子已安仙客去，鹤群无主道人归。
湾湾水学蚕头法，片片云呈麈尾机。不是倚门亲在舍，西陵那忍遽分飞。
山北山南自隐藏，闲心又逐马蹄忙。绿禾畦里流声细，青草湖边雨气香。
柳市特来寻万子，柴车到处指何郎。春深剩有繁华地，处处东风发练棠。
鹿床深处且从容，吾子风流不易逢。张绪通身如嫩柳，谢郎五字似芙蓉。
月来池上花光净，雨过园林竹露浓。若使前生非大士，如何一见问空宗。
登朝便与祸相粘，尘世功名到底甜。直到海南天尽处，桄榔树下忆陶潜。
秋入边城朔气寒，共看司马一登坛。关云乱拥黄沙起，塞雁惊飞白日残。
行遣伍符营细柳，誓将尺剑斩楼兰。知君不为凌烟尽，感激君恩欲报难。
捷音指日定成都，坐见降王属传车。子去惊传三语掾，人来喜得万金书。
马嘶古栈秋风晚，舟次瞿塘夜雪初。若到升仙驻吟辔，不教题柱愧相如。
万石冈头紫翠围，白云㳅水护柴扉。石炉火冷僧初定，野径苔荒客到稀。
绕砌山泉浮潋滟，隔江云树入霏微。我来岂是参禅者，笑倚长松看鹤飞。
不见神光解吐虹，满亭苔藓旧游空。职方诸贡归王会，贤守遗碑见土风。
城郭尚存人物异，江山如故古今同。欲将往事增惆怅，望断烟波没去鸿。
池上柳枝新种得，丝丝金缕曳春晖。乐天老去风流减，懒看飞花上舞衣。
甲马营中紫气消，铜驼巷陌草萧萧。何人共看天津月，杜宇无声夜寂寥。
长淮岸北驻征骖，山色回看净若蓝。为问故乡何处是，三千里外隔江南。
代北山南十八州，雁门关顶四时秋。沈郎带眼浑依旧，领得千军紫塞游。
雪花飞送浙江船，歌断骊驹一惘然。荆棘铜驼凄暮雨，楼台铁凤堕秋烟。
辽东鹤返尘生海，石上人归月在川。回首六桥杨柳外，水光山色共晴天。
城上旌旗烟雾重，树头初日出云红。一溪鸥散桃花雨，两岸莺啼杨柳风。
边塞鼓鞞终日振，乡关道路几时通。江南春色浑依旧，桑柘青青门巷空。
囊无杨震四知金，手种桓温柳十寻。残菊傲霜如恋客，栖鸦带日自投林。
间来曝背犹堪献，惊起冲寒苦未禁。梦绕故园春事里，烟波门巷落花深。
山峰叠叠水潭潭，欲断还开去始谙。净照波光深见石，远分秋色半成岚。
梦魂总不离天上，身世虚怜是斗南。买得溪船如一叶，茶烟频飏酒微酣。
脩竹萧萧间早梅，沧江千里六花堆。一舟访旧能相过，不似王猷兴尽回。
握手他乡各问年，敝裘羸马总萧然。尊如北海宾长集，榻有南州士独贤。
去就此时难任性，升沈末路只由天。汉朝故事须公等，诣阙书成合四迁。
握别长安几岁星，人间离合总飘萍。儒臣使节移梁苑，病客归骖出汉庭。
卧久山中芳草绿，书来河上片云青。闻今正有宣房役，报国无然赋采苓。
十年玄武署中居，建节初乘六传车。此日宣房沈璧马，河渠已有著成书。
蓟门别思草萋萋，五月楼船泊大堤。欲问风流何水部，梅花东阁几时题。
词赋名归楚客豪，和歌燕市曲弥高。不禁白雪凄清色，洒作扬州八月涛。
扬子桥边月满城，乡心渺渺大堤横。长干估客今多少，共听襄阳曲里声。
燕市悲歌酒易消，双声流响入云霄。送君更唱江南曲，草绿吴洲第几桥。
西第留欢更此宵，清诗题赠董娇娆。锦袍明月江船上，谁共扬州听玉箫。
摇落空山独送君，十年多故叹离群。归期梦隔淮南月，世事愁翻海上云。
共有深襟封旧恨，不劳寒烛引残醺。神驹自昔非凡种，看取行囊宝剑文。
柴门曲巷迹如何，车辙时时碾雀罗。薾疾自宜形貌恶，匿瑕易使垢疵多。
己无心想交人事，岂有文章致客过。何为汀洲贤太守，犹题缄赠到云萝。
芸阁兰灯利断金，骊驹朝唱白头吟。恩波阔处多鱼雁，细写岁寒松柏心。
疾子不须疑用舍，定山休更问行藏。千年天地逢开辟，一代规模见主张。
老惜筋骸虽伏枕，分甘藜藿也高堂。观棋莫道无高著，当局输赢又未量。
年过二十工书法，往往挥毫逼古人。身被君恩无一岁，可怜埋玉楚江滨。
死别才知见面难，旅坟荒草暮云寒。几回东角楼前过，拾得遗书不忍看。
一疾如何便永违，都门秋色惨斜晖。乡人惊报哀音去，老父来收旅榇归。
别梦尚能联几砚，返魂应解访庭帏。至今馆下多残翰，每见征人泪满衣。
草屋残灯夜转深，竹边萤火照孤吟。青山历历?啼断，储叶萧萧月满林。
远浦归舟鸟外还，棹歌迢递过前滩。丹枫树里帆初落，多少青山夕照间。
莲宇经台花正香，白云深映竹边房。清游惜共林僧别，行听微钟到学堂。
匣里菱花重百金，重重磨洗畏尘侵。六宫只辨媸妍色，不照孤臣一片心。
忍泪含凄别四邻，温陵南去柳条新。殷勤试问边城卒，年少封侯有几人。
玉腕罗裙陌上桑，南枝袅袅北枝长。殷勤为谢青云客，莫把黄金买路傍。
佳君住处在深山，高卧林扉日日闲。借问松间双白鹤，何时相问到人间。
天涯长望白云飞，此日怜君暂得归。好是乡园春雨后，落花风里舞斑衣。
竹亭花径小阑干，绿酒新诗且共欢。浮世相逢须尽醉，青云都向命中看。
雨过晴楼独上迟，海云江树远含滋。繁华尽逐东流水，惟有前山似昔时。
蕴怀珠玉泛清波，采采旁人劝渡河。拉伴却回烟棹去，白蘋风急晓霜多。
商飙忽到双林下，相见伏牛山里人。连花会上看颜色，问是恒河第几尘。
燕雪初融画舫开，青门相送酒频催。衣冠世及逢昭代，剑佩班联自上台。
綵服况持金虎节，黄封偏在紫鸾杯。白头想问东方朔，海上仙桃熟几回。
四序无如春最好，一春最好是清明。海棠欲放留莺语，杨柳初齐趁马行。
风定秋千时自动，月高弦管夜还鸣。老来减尽少年兴，对酒当歌尚有情。
相思此夕渺星河，络纬声寒夜雨多。咫尺便成千里隔，寂寥无奈五更何。
熏笼衣漏消香灺，箧扇秋尘冷画罗。玉札缄愁知几许，只应难托戏鱼波。
三十年前梦里过，重将白发对青蛾。只应酒量诗情在，消得筵前一曲歌。
万骑云奔匝野尘，寒埤觱栗倍酸辛。不知今夕为何夕，恰喜明春尚有春。
画角风声吹寂寂，戍楼灯影黯燐燐。青徐不在榆关外，寄语筹兵借箸人。
墙阴寂寂荡春澌，茗椀绳床伏枕宜。冻壁霏微梅树绽，拂天历落雪花垂。
今年相忆风烟老，到处遥惊角鼓移。烽火但能边外远，东山好办草堂资。
苍烟漂落野云浮，湖海扁舟汗漫游。悬榻秋吟惭卧隐，褰帷春色破穷愁。
星辉赤羽虹光合，剑拂朱霞紫气收。才子暂随仙守佩，青缃奕叶有金瓯。
瑞霭滹沱雨霁馀，藤萝三径枉高车。风流太守恩光剧，潦倒狂生礼法疏。
十里莲花窥制锦，孤城秋色映翻书。干旄孑孑林烟直，肯踏溪桥访钓鱼。
剑影凌霄一啸歌，寒芒岂逐世消磨。名悬双阙朱轓重，赋制连城白雪多。
恒岳岧峣惊草木，海天浩渺壮烟波。醉馀击石婆娑舞，白眼风尘问若何。
黄金为佩玉为人，明月清光炤水濆。晴日看山迎爽气，春风载酒草玄文。
随车瑞叆千林雨，遍地花浓万树蕡。罗爵门深耽伏枕，朱弦袅袅日相闻。
三年此日又鹓班，回首鲈鱼亦汗颜。瑞霭北辰仍雨露，秋深南国自间关。
边横烟燧今方剧，宦拙风尘敢拟閒。羸马敝袍凌曙色，萧萧客思瞩西山。
去年寒食雨花台，冉冉春明又客杯。南北天涯萍水合，阴晴风日柳烟开。
高斋罗雀双扉静，塞上鸣笳万骑回。凭槛清吟天莫莫，行藏飘泊野云催。
蚤朝鸡唱曙钟寒，双阙浮云傍鹖冠。时逼暮春犹雨雪，人逢初度又长安。
头颅渐老行藏拙，面目堪憎岁月阑。戏綵袛悬游子梦，青青滏水问檀栾。
盍簪秋合愧鱼鱼，孤影萧萧断续初。吾道一时挥麈夜，春风十载草玄闾。
纫兰香满悬明月，萍梗霜殷忆野渠。頫首舂陵江树碧，笈书缥缈欲踌躇。
朝辞南去及秋晴，万岁声齐报礼成。巨镇带河中土胜，列星环斗北辰明。
久推茂绩书循吏，渐拟清班接上卿。嵩岳正当封域里，往来多少爱君情。
礼闱亲荐出群才，翰苑重看蚌有胎。榜下衣冠今再叶，里中文献旧三槐。
出城催上离亭宴，候馆知从觐阙来。多病得谁增壮色，送君斜日下燕台。
青霞仙子最风流，关陕山河纪壮游。凫雁影高山日晓，鹤笙声杳塞云秋。
百篇体制谐金石，两考才名动冕旒。客底未忘青眼顾，欲凭鸿雁寄绸缪。
二妙才名识者稀，同僚济济赴襟期。庭中欲结王生袜，讲下谁趋董子帷。
少妓当筵歌窈窕，阿蛮洗盏醉淋漓。长淮应有相思客，坐对空阶月上时。
星朝初下紫微垣，不为多情岂赠言。两世科名看放榜，一时冠盖送归藩。
庭前槐老阴重合，江上棠成树已繁。还向耆民宣圣德，万人扶杖绕行轩。
当年季子去归吴，缟带谁遗别思孤。十二国风论欲尽，大帆明月满姑苏。
十年为客问吴山，锦缆安流此日还。唯有故人歌一阕，行云不度似阳关。
鸣鞭醉色傲幽州，饮马滹沱水乱流。明月独悬南北泪，黄云偏载古今愁。
西风独许季鹰回，紫酒青莼亦快哉。八月吴江潮水发，挂帆天际雪山来。
日观峰高高插天，天门双辟俯苍烟。无人共拾金光草，拄杖行吟望斗边。
扁舟八月向维扬，素魄含波欲似霜。北地翻传广陵散，故人天外意茫茫。
徐卿抗疏拟烟霞，白笈青鞋兴未赊。我系渔舟问苕霅，玉箫吹破碧桃花。
罗浮秋至重嶙峋，漳水寒流月色新。南北归来俱自好，不知裘马倦游人。
岭南廉察见才全，坐席初温秩又迁。两浙黎民怀惠泽，九重锡命再旬宣。
英声已喜蜚天下，大拜还期近日边。海内于今尚多事，莫教勋业愧前贤。
唤取官奴秉烛人，袜材休惜为传神。不知谁鼓湘灵瑟，千里秋风别恨新。
斗室秋阴不受尘，个中只许著閒人。欲知一体俱无象，莫认青青是法身。
楚楚郎官玉雪温，朝回缓步出金门。挥毫写得县崖竹，都是中天雨露痕。
千里孤云一锡飞，西来问法候传衣。几听绝壑猿声过，又踏空山虎迹归。
离垢己应无黑业，随缘只此是玄机。半霄峰下栖禅处，莫待岩花老石扉。
东林卓锡几经春，瀑布源头自在身。陶陆旧为方外友，宗雷元是社中人。
过溪一笑千年事，浮世重来几劫尘。江上相逢又相别，野花何处问通津。
不假天工雨露栽，银釭火暖自然开。两茎朱草含烟秀，一朵红云度水来。
春色半浮珠蓓蕾，风情中结锦胚胎。明朝喜事殷勤报，莫遣芳心一寸灰。
樽酒淋漓半醉馀，疏灯寂历夜何如。一行刚了床头历，四壁聊齐架上书。
衰齿可堪时数换，穷愁应与岁俱除。东风喜得春来准，早有梅花慰索居。
小山盘折翠㟏岈，松桧阴阴辇道斜。草长兰亭迷曲水，雨深桃洞自飘花。
紫云依旧围黄屋，青鸟还应识翠华。知是史臣焚草地，文光隐隐结红霞。
拨尽垆灰夜欲晨，不知飘泊潞河滨。灯花自照还家梦，道路谁怜去国人。
浩荡江湖容白发，蹉跎舟楫待青春。只应免逐鸡声起，无复鸣珂候紫宸。
㜕娟绰约并含羞，冰骨霜姿本一流。今夜游仙千里梦，知他是洛是罗浮。
睡起西斋片雨过，绿阴庭院晚凉多。乌衣春尽浑无语，白苧秋来漫有歌。
世态风云从变幻，山林日月未蹉跎。却怜逸少犹多事，时写黄庭换白鹅。
水漫长桥深复深，寺门花密柳阴阴。寻余只在莺声里，不听莺声何处寻。
闰月萧萧万木残，危矶袅袅压江湍。却登高处萸重佩，尚有余秋菊再看。
浦口云深帆影暮，石头风急雁声寒。松亭萝磴闲行遍，正近斜阳莫倚阑。
屋后梅花正发时，三三两两赴招提。游人自得琴中趣，童子閒争局内棋。
笑我欲离文字障，多君早透语言关。相逢树色鸟声路，不滞儒冠道服间。
深夜焚香阅故编，热肠馀燄付群贤。乘时泼墨成淋雨，也较青山种白莲。
山房梅雨涤烦襟，顿觉清凉味可寻。静整孤琴鸣白雪，悠然无意觅知音。
幽襟懒与世为缘，觅得云窝正好眠。茆屋结来高枕卧，何烦花雨散诸天。
自入仙霞十里程，满山晴雪射虚明。路从宝贝洞中去，人在琼瑶世界行。
枯木竞传千状巧，荒崖亦作十分清。回环四望真奇观，识破乾坤洒落情。
冒风冒雪冒霜寒，手足胼胝百状艰。只为胸中春一点，未能忘世卧溪山。
沽酒维舟沛上回，泗亭踯躅更衔杯。共传此处瞻王气，不谓清时陋汉才。
禾黍漫荒戏马地，烟云长护歌风台。金舆玉辇无消息，瓦落垣摧燕雀哀。
还家词客理兰桡，扶荔宫前驿路遥。别袂秖携珠浦月，归航应汎浙江潮。
傲人湖海名偏壮，玩世纵横舌尚饶。共醉一尊棠树下，可能飞舄望王乔。
夜雨滂沱一若倾，朝来南亩足春耕。相呼荷耒奔趋急，便与担秧插莳盈。
令尹精诚知到处，上天仁爱见真情。从今可释悬悬望，百里已无愁叹声。
南薰江上浪花飞，使者扬帆向帝畿。长剑倚云横壮气，行囊载月露清辉。
封人仰圣虔三祝，游子宁亲喜一归。忠孝同心不同迹，海天凝望欲沾衣。
羊亡已后不须寻，妙语时时对酒吟。江海浮沉鸥迹远，山林漂渺凤巢深。
天违功用金谁砺，道合行藏玉汝心。千里相思各南北，一春风雨入离襟。
两袖披披兴浩然，儿童多识是髯仙。搜奇二酉云生履，览胜三江月满船。
无处不为诗债苦，有时还向酒家眠。到头怀土心难遣，此日登楼忆仲宣。
化草曾闻是美人，今来海国作波神。不烦占验披枝得，若问灾祥数节亲。
飓母翻风吹海立，石尤噀墨搅天匀。宰官亭下年年拜，茎草真成丈六身。
闻君作宰临光泽，花发公庭映赐袍。燕阙北瞻红日近，越乡南去白云高。
江天鸿雁违千里，宦海风尘欲二毛。忆昔同游今数载，相思中夜梦魂劳。
才名南斗两相高，草圣诗仙老更豪。碧眼身轻三岛鹤，彩云光映五铢袍。
纵横放笔休临帖，感慨狂歌只续骚。便欲携壶来痛饮，对君心已醉醇醪。
乔梓人呼大小王，兔毫辉映凤毛长。堂前已种忘忧草，肘后曾传辟谷方。
列坐贤星连锦席，行杯宝月落天香。百年胜事逢秋半，度曲宜歌夜未央。
醉来万事不关情，颇爱盘堆雪脍清。秋爽自宜尝俊味，朝餐兼得解馀酲。
钓鳌东海人难到，弹铗侯门世所轻。那似严滩一竿竹，寒江长映客星明。
城高楼角近旄头，边月胡风早送秋。不信凉州多猛将，还听稚子说封侯。
生来眠食在雕鞍，霜入弓刀不觉寒。岂畏胡儿频挑战，却嗔烽火报平安。
花坞平铺六尺床，梦为蝴蝶宿花房。蘧蘧自会逍遥理，始悟前身是姓庄。
静理久传维摩诘，仙姿今见李青莲。同君莫羡青虬背，共上金沙大藕船。
锦屏峰下月微微，谁伴灵娥换素衣。十里隋堤无觅处，琼花观里少人归。
篱落萧条野屋贫，荒凉冷日起风尘。如何树树秾花发，三月城边不见春。
云谷深深是我家，藤萝松桧乱交加。竹萌蒲蒻供宾客，白饭黄齑度岁华。
雨过自锄园里芋，春前閒采陇边茶。青山夕照柴门静，芳树声声自听鸦。
清溪水边人唱歌，千花万花森相摩。陌上行人诧相见，欲行不行无奈何。
莺忙蝶乱竞穿掠，年年惟愿春相若。天道阴晴那可知，但恐妒花风雨恶。
千古哀哀望帝魂，离人枕畔不堪闻。梨花枝上三更月，几点猩红渍血痕。
天津桥上君须记，叫得春归花满地。何当化作卷阿俦，哕哕德音鸣治世。
枕簟凉生秋夜清，风吹庭树动秋声。碧空万里湛如水，月色满天窗外明。
孤馆萧萧静如许，何处残砧闻数杵。风情月思共撩人，一种幽怀对谁语。
具区桥下水悠悠，具区桥边郎发舟。郎舟好载青山去，免使蛾眉相对愁。
白板斜飞曲岸通，朱栏照见绿波中。故人别处犹堪忆，杨柳西边莲叶东。
碎剪银河片片零，芙蓉开遍玉崚嶒。八窗洞启虚生白，好似蓬婆最上层。
向日倾心矫不移，援琴閒操雉朝飞。仙人掌上金茎露，滴著娟娟五彩衣。
古赋裁成学遂初，山童研墨且徐徐。石头几上溪藤滑，旋拂松花对客书。
亭亭花萼媚秋光，露满金杯蝶翅凉。二月好春浑忘却，乱飞争恋御罗黄。
隔岸林泉照眼清，玉虹千尺挂空青。松风谡谡凉如洗，一段匡庐九叠屏。
道人小葺柳边庄，三径西风逗晚香。按谱秋葩班异品，堂堂正色御袍黄。
学会徐熙笔法奇，浓磨翠屑衬胭脂。武陵溪上神游熟，写得春风小折枝。
扁舟昔日惠山前，裹茗来烹第二泉。清閟老仙呼鹤处，冈头亭子尚依然。
一个青松覆小亭，香浮菡萏远逾清。日长无事抛书坐，静听文楸落子声。
大唐置驿贡遐方，火齐虬珠裹蔗浆。博得玉环才一笑，教坊曲奏荔枝香。
抚剑歌残气未降，分携相与倒银缸。云山送目人千里，物候惊心雁一双。
残日清吟投剑浦，凉风倚醉过吴江。到家剩得山阴兴，月满孤篷雪满窗。
中峰佳气碧氤氲，清制萝衣慕隐君。一曲鉴湖堪醉月，半空盘谷可栖云。
悬崖古木霜前落，远屿馀霞鸟外分。我欲相从赋归去，西山鸾鹤日为群。
官舍飞花拂玉盘，官桥丝柳亸雕鞍。百壶绿酒沙头尽，千里青云马上看。
夜月琴樽如故国，春风环佩是长安。他时引对金銮殿，会见朝阳刷羽翰。
青山两屐草芊芊，独抱冲忧隔九泉。古道残春馀薤露，空林斜日带枫烟。
云来陇树啼猿外，花落岩扃野鸟前。归去高堂情未极，惠连相对益凄然。
我学彭城写岁寒，何缘春色忽黄檀。正如三醉岳阳客，时访青楼白牡丹。
红棘黄荆樵斧归，芭蕉学画指如椎。中间一叶浑相识，记得前生盖鹿来。
武林画史沈青门，把兔申藤善写生。何事胭脂鲜若此，一天露水带昆明。
知道行家学不来，烂涂蕉叶倒莓苔。冯伊遮盖无盐墨，免作胭脂抹瘿腮。
谁将画蟹托题诗，正是秋深稻熟时。饱却黄云归穴去，付君甲冑欲何为。
青蛇拔尾向何天，紫石如鹰啄兔拳。醉里偶成豪健景，老夫终岁懒成眠。
谷日之雪一何大，一尺一半自昨夜。望中飞絮已迷天，安得犹窥凤城瓦。
横街十丈滑如油，短驴难踏转生愁。江边总有梅花发，诗客应无一个游。
自叹南冠奏曲时，不如画里向阳枝。赭衣一著从摇落，总有丹心托向谁。
公然画手倚天开，贝阙淩空何自来。潭影峰峦清不了，松流梵呗群成堆。
欲酬好句裁云叶，更挹飞泉佐茗杯。胜侣胜游真快事，惜分临水重徘徊。
搔首问天天可呼，天与人意转相迂。年来苦海愁难帚，念里高阳遇岂徒。
释我形骸非放浪，松伊造化可胡卢。平生心事和盘托，恕得狂奴态也无。
思当绝处口频呼，天重此缘以少迂。话别只倩吟作使，销愁难仗酒为徒。
深情坐对星横斗，韵事依稀雉转卢。愿学山川容雁过，怀人字字可能无。
坐对庭前月影纤，多君诗思醉来尖。元龙豪气谁为减，子美才名世岂嫌。
豁此清眸天亦小，狂因故态酒非严。无端刻烛难成句，怪我先将险韵拈。
巨灵劈破是何年，势极苕峣可问天。兔涤雪涛毫旋练，客披云顶语生玄。
茗擎悟见龙池水，碑藓疑探禹穴篇。到此不知川路险，好从支遁学拈禅。
纡回曲道已经旬，倚玉依然涨海滨。焉有仙才耽俗吏，定将峨雪隐高人。
涛笺万幅供麾使，锦树千章结要津。我亦金门称避世，来寻方外远枫宸。
何处秋风夜转蓬，客思缥缈静闻钟。笙吹石磴俨仙子，钥扣梵林逗远峰。
鱼自亲人添俗唤，珠还额佛漫留踪。髯翁现偈兼泉涌，滴滴醍醐想玉容。
参差华馆接平芜，缥缈飞楼引镜湖。绝胜云中行画舫，还疑海上出蓬壶。
窗临南斗天无际，幔捲东林乌并呼。珠树即看春烂漫，不妨高论拟潜夫。
几人师保冠群公，更睹河渠继禹功。此日情倾三径客，向来才敌万夫雄。
五云绕映宫袍色，绿野春连玉树丛。莫羡东山能著屐，虞廷还忆旧司空。
天边剑履赐归来，江上丝纶亦快哉。世路久谙同蕉鹿，家园真赏胜蓬莱。
芳尊几共求羊醉，佳句还追燕许才。出谷春莺声正好，肯容乘月放舟回。
经时卧病掩柴关，佳节还登礼斗坛。落木遥通江月白，高岩细泻石泉寒。
身閒麋鹿真为侣，发短云霞已制冠。坐爱天香移永夜，年年来共醉中看。
虎鼻峰头独振衣，龙王洞口御风归。正惭伯玉能知化，曾共壶丘学杜机。
山静绝闻群雀噪，天高遥见一鸿飞。澄江回首真如练，怅忆玄晖倚石扉。
石莲夫子去无还，邈矣何人更叩关。久别林峦知竦诮，重来松竹似开颜。
泰山颓后吾安仰，威凤翔时世莫攀。姑射重伤冰雪窈，独看明月满高岩。
青岩为屋石为扉，雨雪三冬客未归。一卧洞天传辟谷，独留虎穴学忘机。
石中慈竹娟娟净，草里香泉细细飞。文史自怜吾未得，云山随处有皈依。
今岁春田大半非，秋田犹喜豆苗肥。欢同禽鸟呼朋出，行趁渔樵共路归。
木落似延山入座，霜寒曾制薜为衣。农家浊酒堪忘世，不为长生始息机。
残冬那得似炎蒸，蓦地寒飙雨欲腾。晚霁却看天似水，夜深还见月如冰。
欢迎佳客留三径，坐挹高谈胜百朋。举世交情金马贵，如今风致几人曾。
春风吹雨暗江城，东望停云晓霁生。惆怅昔同玄豹隐，沿洄今听早莺鸣。
石莲冲暖花应丽，雪浪横江月自明。谁道大鹏翔既远，犹烦罗罻重含情。
云穿石榻丹书湿，亭枕泉崖白昼闲。樽酒相看浑不厌，知君原是见真山。
万里风烟何日尽，百年宇宙几人闲。春来应有桃千树，休认天台作故山。
市朝自有武陵趣，一息无心一息闲。得意不须登华岳，樽前卷石亦青山。
云烟收尽酒卮间，风静一帘明月闲。不解红尘寻远壑，漫将诗思傍青山。
万里河山俱帝业，如何谋计只神京。备边自是千年计，塞外谁人筑五城。
病急须从标上治，如何缓处用工夫。庸医费尽箧中药，待得良医药有无。
逐日课程惟有睡，百年勋业本无心。圣君赐我安闲地，好做羲皇世上人。
一息若存还报主，万年不死是吾心。于今秖合昏昏睡，笑杀当时勋业人。
疏懒百年还旧癖，功名此日负初心。本来面目频频照，恐落寰中第二人。
寒柝凄凄哀怨绝，阴云黯黯郁愁结。西风满地苔痕红，尽是渭囚冤泪血。
镜里流年四十过，独怜犹自困儒科。功名有分嗟涂漆，岁月无情感逝波。
天上风云初志在，眼中朱紫故人多。临岐莫苦伤怀抱，梁灏名成鬓已皤。
雨结愁云晓未收，仲宣乘醉强登楼。天涯又作三年别，客里那禁两鬓秋。
宦迹真成蕉下鹿，乡心应逐海中鸥。相逢莫笑儒官冷，绝胜青衫汗漫游。
匹马行春到郭西，远山无数暮烟迷。林间已觉飞花少，风外还看落絮低。
宿麦带黄应半熟，新蒲抽绿未全齐。旧游又是三年别，此日重来取次题。
何处寻君一叩关，春风谈笑正忘还。客边已是经年别，病后浑非此日閒。
老去宦情依北斗，晚来吟趣对西山。也应莫怪经过少，尊酒相逢足解颜。
门巷萧条昼不关，故园迢递梦中还。一年风景又如此，百岁光阴皆等閒。
愧我春愁浓似酒，怜君诗骨瘦如山。微官久负匡时术，饱食能无独厚颜。
九曲峰前一派过，谁将壮士挽银河。天池倒浸空中影，地脉潜通洞底波。
诗骨照来先见瘦，醉颜醒后不成酡。因逢玉兔泉边客，欲斗清泠奈远何。
佳期谁信此生休，梦断巫山几度秋。瑶草似怜人远去，桃花仍逐水东流。
红尘夜月空留枕，紫府春风独倚楼。只恐重来迷处所，洞门深锁碧苔幽。
白门京阙旧山川，朱雀乌衣夕照边。百代荒陵崩夜雨，六朝遗殿锁秋烟。
胭脂岁久销宫井，苔藓春深绣御筵。往事凄凉无限泪，伤心最是建文年。
环佩声闻见不真，多情绰约往来身。只缘竹纬垂千缕，似对菱花隔一尘。
绣带暗飘纹外影，秋波潜送隙中春。重重锦浪生罗袜，彷佛云间遇洛神。
投簪久矣老沧洲，共说神仙是隐侯。衣剪烟霞轻豸绣，家营云水比菟裘。
数茎瑶草千年绿，九月黄花一径秋。不用寻仙访真诀，姓名元已注丹丘。
临流几度待金飙，天帝无情恨鹊桥。玉宇微茫空隔水，银河清浅不通潮。
心随凤驾思灵匹，泪逐龙梭上锦绡。难得欢娱容易别，年年肠断可怜宵。
满目繁华一夕空，至今行客说离宫。垂杨旧见朱旗绕，芳草曾经翠辇通。
商女歌残花落后，妖姬魂散月明中。可怜淮水龙舟戏，听得江南曲未终。
千丝万缕斗妖娆，和雨和烟陌上飘。夜夜篴声关塞路，年年杯酒灞陵桥。
隋堤台女输浓黛，楚国佳人斗细腰。只恐章台春易老，几回攀折恨萧条。
灯烛荧荧照夜阑，分明影里见琅玕。双双罗袜凌波湿，朵朵金莲出水寒。
新制恍疑来贝阙，高悬只合在瑶坛。为言火树休相逼，只恐清辉一夕残。
伯兮清誉重丘山，叔也今欣解组閒。书屋三间云掩映，江村一曲水回环。
青云羡尔人中杰，白发惭予镜里颜。逸兴缅怀陶靖节，东篱共采菊斓斑。
圣主龙兴大有为，乾坤此日总清夷。南郊多士听新诏，东鲁诸生习旧仪。
海角亭前休对酒，岳阳楼上好题诗。西风一叶梧江棹，千里怀人入梦思。
昂头骈立语鸡坛，喜报阳和入履端。更待须臾风力便，九霄云路任飞翰。
溪萦九曲锁玄关，山拥千峰密似盘。漫忆紫阳归去后，一川风月要人看。
一曲清歌解木兰，水光摇动万山寒。幔亭舞罢秋台燕，野月溪云空汉坛。
二曲娇峰云水间，淡妆低压碧云鬟。玉容不改春愁重，妆镜台空舞翠鸾。
三曲虹桥最上头，三杯石外望仙舟。莫疑汉使河源路，信有浮槎到女牛。
四曲丹崖紫洞奇，玉函仙蜕记秦时。一从听断金鸡晓，花落空潭春自迟。
五曲花开锦绣屏，青山无语静仪刑。楼前尽日东流水，独立苍茫晚对亭。
六曲中流石灶寒，茶烟香湿紫苔斑。仙人饮罢留空鼎，拍掌岩头去不还。
七曲峰头松桂深，北廊岩下水云沈。玄猿白鹤闻清怨，久伴危冠合脱簪。
彭泽县前烟袅袅，五柳庄上多莺鸟。金衣何处远飞来，睍睆一声江岸晓。
我有春愁似海深，揽衣搔首倚蓬吟。去年故乡听莺早，今日听莺涉远道。
莺声还与故乡同，客况何如故乡好。故乡有亲老在堂，星星两鬓飞秋霜。
故乡有弟多如簇，竹马红颜美如玉。一度听莺一度悲，但愿年年无别离。
怀人偏念小开子，悲秋犹惜木芙蓉。花到草堂人尚远，可能载酒一过从。
闻君驼岭号梅林，几株能那岁寒心。若问吾园何得尔，祇缘幽寂客稀寻。
春暖家家梅子肥，梅花奇绝正芳菲。醉来纵作师雄梦，不怕寒风冷客衣。
想像泉台事岂真，来生未尽宿生因。人间欢合随流水，得似双枝岁岁新。
肯以生涯傍世人，百年石火幻中身。今朝且把柴荆闭，扫地焚香谢俗尘。
龙颜天霁下珠楼，张宴寻芳镇日留。却道桃花能释恨，不惟芳草解忘忧。
华清七夕望银河，瓜果求恩闹綵娥。争取蜘蛛金盒闭，明朝开较巧丝多。
日暮君王举凤觞，醉来忽地倚红妆。雕栏芍药亲教折，传递佳人嗅艳香。
兴庆池头水殿凉，龙绡被底拥鸳鸯。宫嫔不敢抬头望，倚槛低看鸂鶒忙。
寒食今朝杨柳边，綵绳排缚竖鞦韆。纤腰两两云中耸，嬴得君王呼半仙。
雪霁深宫冻半消，金檐尺许挂冰条。官家视政归还未，翠竹轻轻仰面敲。
二星今夜度灵桥，结锦为楼百尺高。穿罢银针五色线，沉香亭畔听吹箫。
不辞君宠玉杯倾，肺热还思解宿酲。口吸盈盈花上露，凌晨先傍内园行。
捲开帘幕任风吹，红艳难将酷热支。珍簟凉台犹肺渴，口中含却玉鱼儿。
贵妃花汗煖津津，侍女交来鼓扇频。日午临窗常拂拭，红香染透白罗巾。
碧峰黄叶酿高秋，满架图书手校雠。见说远游南海去，好随龙气望瀛洲。
羽檄江门报险难，湖光潋滟得身閒。窥春柳叶方青眼，隔岸桃花未破颜。
桧劈囚秦忠武庙，亭开放鹤小孤山。笙歌不厌希文客，漫与游人一醉还。
武林地尽势成空，胜员当收一战功。大统山河难驻跸，片帆溟海作行宫。
穷荒共泣祥兴诏，遣庶犹存烈士风。百战一心终报国，贞魂长赴海门东。
夹道青松十里赊，云霞深处有仙家。藤萝昼掩无人到，落尽春风几树花。
腥尘西望满燕山，帝业河东指顾间。明月不关兴废事，夜深来照井湲潺。
流水柴门万竹秋，玉人还似晋风流。瑶琴一曲潇湘雨，隔浦渔翁正倚舟。
一树寒梅花的的，两三冻雀羽离离。上林鳷鹊春如海，谁为东风借一枝。
旧书迢遰谢相过，何日重来共晤歌。笼鹤不飞茅屋静，西湖十里月明多。
湖上题诗衲袂分，梅花千树雪纷纷。明朝飞锡知何处，雁荡山中一片云。
翡翠湖边迹已荒，凤凰池上墨犹香。炉熏清昼开诗卷，宛见孤山旧草堂。
青山点点雨初过，黄叶潇潇霜已多。惆怅美人秋水外，晴窗掩卷奈愁何。
流水高山独抱琴，挐舟有客识弹心。小楼一曲猗兰操，黄叶西风秋满林。
杨柳江头送客归，暮潮初落见渔矶。画图无限怀人意，云树依依又夕晖。
画图诗句两清新，远向邮筒寄故人。惆怅宿云双墨桧，碧纱零落满埃尘。
故人别去每相思，修竹清风若见之。凤鸟不来春又暮，湘云吹断玉参差。
青宫出阁正年芳，礼蕝先当习太常。翰学八人期会合，宫花一夜巧铺妆。
珍羞旋簇筵前绮，金印初封肘后黄。独乐争如能与众，共将高咏送清觞。
玉署藏春发旧芳，细推花数象纲常。八枝相应攒新朵，三色齐开逞盛妆。
嫩叶翻风梳鸭绿，香须倾日撚鹅黄。菲才何幸承清赏，到手宁辞潋滟觞。
三种天葩各献芳，策名容可袭凡常。锦拖宫样袍初制，玉琢琼华带始妆。
放蕊竞当炎夏赤，托根终近省闱黄。颜红更爱群仙侣，沾醉瑶池阿母觞。
少年曾探杏园芳，今见名花忆往常。綵襭蒸霞浓有态，玉杯擎露淡无妆。
华筵欢赏倾醽醁，佳句赓吟写硬黄。气运隆昌吾道泰，静观物理谩传觞。
兆协文明夏始芳，昔贤何乃视为常。凤池培得千金种，鳌禁堆成百宝妆。
近侍曾闻亚姚魏，品题今喜赖苏黄。调高春雪知难和，引兴还须釂巨觞。
太史挥毫纪异方，意同麟简不书常。数符元恺知呈瑞，会集夔龙为洗妆。
内省花容真富贵，词林才气总骊黄。吟安独愧偏疏拙，举白堪浮绿蚁觞。
省药元超百卉芳，几年寥落喜归常。士逢圣主垂情眷，花被天工着意妆。
壶谱雅歌鸣鲁薛，诗盟高会及江黄。太平宰辅仙儒辈，自合公馀醉玉觞。
艺苑英华久漱芳，连篇捧诵句超常。不资诗伯风骚体，争慰花神锦绣妆。
玉液满斟恩露渥，紫微高应德星黄。时和已卜丰年象，后乐何妨各尽觞。
胜日追陪与宴芳，会开真率具家常。畅怀内酒频斟酌，照眼仙姿任点妆。
宝篆当筵焚吐白，玉瓶堆案拆封黄。明年此际期重盛，问讯花神酹一觞。
趋朝日日五更初，退食归来个事无。清世不妨同吏隐，此身还似旧山癯。
了知习静真成癖，时复长吟且自娱。午枕黑甜思一憩，生憎梁燕语惊呼。
节届书云默自吁，年华去我似奔驹。满前风景多新样，向后儿童成老夫。
万里乡书经岁少，一官匏系许身愚。晴窗搦管聊裁句，兀坐檐楹对碧虚。
不用桃符写户厅，尧文历纪忽周星。中庭残雪初消白，明日群芳渐放青。
爆竹满衢传煏煿，歌钟何处送东丁。太平景象留都好，唤起年来醉梦醒。
上方金碧出崭岩，满院岚烟滴桧杉。纵步恍疑腾汗漫，回头已自隔尘凡。
灵泉有窍通仙脉，佛塔何年閟石函。风景阅来殊未遍，马头山色日将衔。
怪甚寒空噪暮鸦，关河千里断行车。诸天有相皆成幻，古木无根也著花。
锦帐酣怀归甲第，剡溪清兴在诗家。分明鸡鹜朝来迹，叠叠阶前作篆叉。
落处无论巨与纤，平铺格样类妆严。庙廊调燮凭占岁，儿女商量谩到盐。
谁向歌钟誇白战，我怜短褐有穷檐。江南一种天成趣，墙角疏梅正斗尖。
一饭从知荷主恩，山林何敢遂忘君。无端世事易翻覆，顷刻人情肖雨云。
廊庙诸公期共济，烟霞老我许平分。傍花随柳寻常事，免得虚名惹世氛。
曙鼓微茫动海城，街头泥淖正纵横。昨宵旧雨送残腊，今日三朝悭一晴。
渐老风光真觉别，殊方怀抱若为情。翻思二十年前事，曾托屠苏逞后生。
处处江山起战尘，谷城犹可著闲身。还将天下安危计，都付桥边进履人。
杨柳毵毵弄晓晴，柳边持酒送君行。春风吹起如簧语，可是啼莺最有情。
贰令之官别旧游，百花撩乱拥吴州。祗应杨柳偏多思，欲把青丝控马头。
馆娃宫里柳摇摇，恰似春风舞细腰。今日更萦前日恨，送行何惜折长条。
阖闾城外柳飞花，骑马之官驿路斜。此去绿阴应满县，风流元不属陶家。
吴堤新柳倚晴烟，浅绿轻红最可怜。不是多情管离别，要将春色送行船。
南浦春光媚绿波，脩眉轻展似柔蛾。若非张绪风流态，敢趁清阴马上过。
两度入闽持宪节，一朝随例赴神京。楚囚冠束萧骚发，梁狱书陈恳恻情。
柙虎有文终自耀，土龙不雨敢言灵。寸心俯仰真无愧，唯待宽恩出圣明。
山色秋光淡绕斋，雨声虫响互相哀。清樽怜我攻愁去，白发欺人送老来。
江柳静无馀叶在，池莲迟有一花开。马蹄却忆成皋路，野烧西风满面灰。
落日萧萧起暮钟，祗园呼酒亦从容。时华已谢群情异，风景相将到处同。
百战谁能宽束带，平生自慰有孤忠。残宵坐对寒灯尽，远思悠悠在海东。
红菱渡口水如天，独抱孤琴上酒船。十里草痕收岸雨，一时诗兴写江烟。
人非旧识知谁老，地是曾游忆往年。相隔乱山无路到，月华分作两乡圆。
一宿西山复放船，旧游曾记野塘边。燕雏学语将飞日，萱草忘忧未老年。
帘薄竹床朝见月，地寒松叶尽生烟。今来不得同杯酒，空隔梅花望远天。
积雨犹含二月寒，满帘山色倚楼看。微苔近水初生浅，冻鸟窥鱼欲下难。
芳草绿遮春社酒，落花红过远游冠。步兵欲向穷途哭，不及鲛人泪满盆。
巷无人话有砧声，野烧痕高过水明。一日景从何处去，十年心到此中生。
流星落地池光动，蜡烛移窗树影行。惆怅漫漫歌白石，牛衣双泪向谁倾。
深树茆檐无四邻，断桥流水隔深春。日长坐爱心无事，草绿行知巷少人。
窦口湿云通井脉，案头乾雀踏花尘。风吹散发微吟罢，一奏瑶琴见月新。
落花飞絮满西庵，竟日空垂一阁帘。巷没雨痕惟见藓，井吞山气亦生盐。
庭柯鸟散知人入，溪岸萍齐觉水添。自羡嵇生琴韵歇，步兵依旧醉厌厌。
三年两度拂征鞍，万里陪人乞一官。吟苦诗篇惟觉瘦，看多卿相不知寒。
宫前客舍听钟易，马上家书寄雁难。若遇谢公同赌墅，休将棋局笑长安。
偶闻乡语便成悲，穷海田园异昔时。栗里寂寥陶令菊，东山零落谢公棋。
野塘水浅空添獭，寒树条衰尚笑鸱。话到此情杯酒冷，对君惟有咏新诗。
正寻芳草春山路，忽忆孤城折柳时。别几日来多远梦，行无人处得新诗。
鸟藏深树啼谁见，花照空潭落自知。对此寂寥长独笑，寒塘公子久相期。
竹冠藤杖两棕鞋，老去闲游学打乖。一饭至今仍苜蓿，三杯宁得厌茅柴。
敢期短发身长健，已许名山骨可埋。千载几如彭泽令，翛然吾自委吾怀。
一时清艳羡潘郎，西学长安诣太常。此去金茎泠露下，争看玉树紫微旁。
青云冠盖犹千骑，绮陌烟花更万行。最是荥阳才独步，綵毫应待奏明光。
芙蓉开向越江头，晚色萧萧倦倚楼。目尽关山千里月，风传砧杵万家秋。
秦人独抱漳滨病，楚客难禁泽畔愁。此际相思正无限，况逢边雁下汀洲。
门掩苍苔一径幽，白云应为远公留。疏钟隐隐诸天暮，残叶萧萧满地秋。
竹院又逢今日话，芝山犹忆旧时游。此中传偈多禅侣，何必浮杯到沃州。
泮宫高阁切云成，藜杖将分太乙精。满架缥缃过二酉，当檐奎壁引长庚。
笔从众巘齐冲斗，带合双流两抱城。柱史神君收地脉，重看文献在西京。
衔命停车傍帝城，郊门况有故人迎。一灯夜照祗林鹤，四月春留上苑莺。
紫气忻瞻丹凤入，佩声喜傍玉河行。明朝伏陛承清问，数马还愁愧囧卿。
屠苏开宴旧时传，楮币承恩此日偏。六出花飞沾帝泽，满朝虎拜庆尧天。
灵台已奏春如闰，太史将书岁有年。况欲发藏怜远戍，伫看南北净烽烟。
鞭鸣鸡唱晓风寒，乐奏胪传庆履端。玉帛趋跄来万国，衣冠舞蹈集千官。
蓂开气转三阳节，雪霁春回太乙坛。闻道上方将进酒，嵩呼齐祝万年欢。
风尘荏苒二毛侵，说剑虚怜许国心。岂向延津龙竟合，何如剡水棹空临。
笑看松径开精舍，醉倚梅花赋上林。康济有人堪吏隐，不妨青眼共浮沉。
赋就阳春雪满林，地分清切主恩深。閒曹亦是调羹侣，小技终成奏缶音。
万里乾坤眼欲尽，百年意气酒重斟。只愁灞上仍如戏，到处腥膻入塞侵。
桂树别来几见秋，每凭云树忆并州。一从碣石论文后，谁向梁园授简游。
春色朱门芳草合，天涯华发旅魂愁。开缄忽睹相思句，倚韵诗成月色幽。
仗剑登台欲蹑云，不妨萧瑟对斜曛。平临睥睨连山色，危倚玑衡傍斗文。
天为宸游开夕霁，人因佳节坐宵分。宣传雨露宽秋赋，动地欢声处处闻。
雪霁郊坛对越时，恍疑朝拱万灵知。深宫慄慄应无斁，上帝洋洋若有私。
运际贞元天地合，节临亥子斗杓移。闭关已得扶阳力，定有春辉遍海涯。
鹓班扈从出长杨，鱼钥钦承被宠光。凤阙云回星拱极，銮舆霞映帝垂裳。
杯浮金菊开芳径，雪叠香罗出尚方。伫目八荒登寿域，欢歌游豫颂君王。
东郊格斗已三年，虎啸狼嘷尚满川。素女遗编何处了，钱塘江月净娟娟。
小斋风雨几昏黄，坚坐移时话柄长。忍听乡关近来事，万夫流血恨潘郎。
莫笑周郎旧缊袍，唐王瓮茧忆亲缫。中洲何日收新谷，小面香醪醉我曹。
昼日如炊夜欲霜，杪秋南国景非常。十年饮遍漓江水，又折幽香旧路傍。
小帆雕激大鹏骞，势劈层云影射渊。毕竟得风先到岸，休将巧拙咎长年。
紫薇开处觅蓬瀛，深院层轩拂晓晴。绚烂只疑春色在，葳蕤偏傍日华明。
丝纶阁下人谁伴，虚白堂中韵未成。祗恐秋风不相假，缓吟深酌对寒更。
阊阖东风送旧符，氤氲佳气绕皇都。金吾千仗如云拥，玉佩同声向晓趍。
春令已从今日布，物华应与去年殊。侍臣下直明光殿，紫禁传宣又赐酺。
疏雨轻风湿晓烟，曲江春色倍堪怜。新蒲细柳行宫里，语燕啼莺御道边。
拟向尊前销客思，更于花下惜芳年。明时事业非无赖，扬子何为独草玄。
草莽何期奉御纶，归装犹映五云新。即教岩树能招隐，长向天章颂作人。
晏岁别离惊远梦，他乡行色共江春。有怀报国君先达，案牍为劳莫厌尘。
传闻归路尚盘桓，南国人将傲吏看。不为老亲宁作尉，更缘瞻母早休官。
潘舆拟借甘棠祝，莱綵新裁薜荔寒。此日交游情倍切，苦吟重忆别离难。
已分生涯付酒徒，有怀今昔愧潜夫。麦秋乍荐馀蔬甲，霜节初迎亦笋厨。
法乘敢论窥宝象，清愁聊以答啼乌。仙人试下云中盖，看取禅心定也无。
衡门卜筑傍江潭，几度停云思不堪。一别坐销年苒苒，相逢因叹发毵毵。
谁回风树终天梦，曾听炊箄宿雨谈。古道未应输剧孟，可当词赋滞周南。
渺渺乡城一水悬，扁舟相约泛晴川。移家十载翻疑客，旅泊三更未解眠。
名以龙山传胜事，会当重九较居前。明朝共试登高屐，寄语黄花着意妍。
江流不转荩臣心，先代遗踪阅古今。地借招提留间气，人瞻山斗惬登临。
明珠炤处天南北，寒玉香时雪浅深。自是星精垂粤海，谩将名胜拟东林。
剧饮经时暑未消，疏林深夜送刁调。来从塞上疑羌管，听入钱塘误海潮。
千里莼鲈吴客梦，百畦兰蕙楚魂招。群芳莫漫悲摇落，要遣人间识后凋。
早稻才收晚稻黄，使船如马信帆樯。时因回合占师律，为辨雄雌识大王。
何处征途歌葛屦，有人狎坐理霓裳。相思莫遣罗衣薄，河汉西流夜未央。
似较封姨又一家，年年相约待乘槎。巧将丹艧施枫叶，胜有黄金布菊花。
霮䨴夜凝仙掌露，熹微朝绚赤城霞。同游最忆龙山胜，妆点新辞与孟嘉。
乌纱萧散傍丹邱，一笑春风两鬓秋。天上蟠桃初结子，人间花甲又从头。
滇池水暖龙眠稳，老圃云间鹤梦幽。极目贤郎归未得，桥门西望水悠悠。
忽传诗句到书堂，字里行间翰墨香。细嚼顿教心目醒，高歌翻觉背皮长。
病知蹶足经旬日，政喜扬眉立干墙。书物并承频寄慰，后生何以答龙光。
新拥朱幡入省堂，声名还似昔时香。莫思鲈鲙因秋暮，且尽葵心向日长。
边鄙遍承宣雨露，都人齐贺有藩墙。圣明枚卜无疏网，会见持衡为国光。
尽日琴书坐玉堂，旃蒙犹愧旧书香。身闲自幸风尘远，官冷谁论岁月长。
名混江湖真画饼，学悲岐路祇循墙。晋西燕北千馀里，何日抠衣觐耿光。
陋巷萧然一草堂，祇凭书籍借馨香。懒随人事来还往，悔送年光短又长。
才困有时闲笔砚，道高无路到门墙。伫云几向微垣望，夜夜文星烛地光。
仕路驰驱岁月深，忠勤初见二毛侵。华嵩中镇安藩计，江汉东流恋阙心。
树色官桥添暮景，蝉声驿路壮秋吟。遥知建舍甘棠下，处处风清日午阴。
摆脱尘嚣势利关，园林赢得此身闲。柴门昼掩无人到，花鸟成诗祇自删。
少室幽情清似水，秣陵高义重于山。古来斯道今谁是，都付先生一担间。
秋括山容尽瘦臞，马蹄南去快恩私。身离魏阙常回首，心恋庭帏不觉疲。
家庆何如归去好，雅情无奈别来思。闲游莫问鱼矶事，今日君臣是盛时。
少年奇气颇峥嵘，中岁蹉跎短鬓生。著述漫言窥二酉，谭玄空自守三庚。
雕虫篆刻非吾事，覆瓿藏山亦世情。徙宅欲巢衡霍顶，春来驱犊带云耕。
诏许巢由作远臣，衡门吾亦爱吾真。极知城市逢迎苦，肯受亲朋礼数嗔。
野鹤青霄承沆瀣，冥鸿天末远风尘。不妨裘仲时相顾，容我山中自在身。
济济衣冠聚一堂，须怜道脉类亡羊。纲常万古天难泯，师友千秋谊不忘。
弱草纷纷随逝水，寒松郁郁自严霜。振衣直上高台望，骀荡春风遍八荒。
皓魄凌霄夜睡迟，科头松下漫支颐。光涵天地堪谁说，影动鱼龙祗自知。
露下风高看斗转，庭空木落听蛩悲。会心人远空陈迹，千载嗒然忆惠施。
春风澹荡送行舟，花满禾阳得胜游。阖邑桑麻沾雨露，邻封童叟起歌讴。
家传安道源流远，政类中牟惠泽稠。下榻不禁明发去，壮心欲折大江头。
怪来何事不相容，久别那堪意气慵。春到莺声求友切，斋悬榻影带云封。
萧萧华发还同社，渺渺苍波任去踪。松竹岁寒吾敢负，不妨时醉酒家佣。
三十馀年老弟兄，相思几度梦魂惊。忽闻青雀云间至，不觉幽怀座上倾。
世味尝来偏磊磈，人情阅处太纵横。匡庐乞得閒身地，岁晚相期共耦耕。
懒慢山中学耦耕，丁丁伐木忆同声。天开章贡千年会，人卧衡庐百感生。
未许春风分半席，独将明月拥孤城。从来鹭水澄澄绿，好向江门共濯缨。
东风吹动万回青，夜送花香扑满庭。野鸟间关还解语，青山突兀对传经。
少年碣石高谭麈，老去江湖是客星。独往独来无一事，大夫不是醉为醒。
隔岁云鸿欣北向，高秋联趐复南飞。天边落木催行色，江上归帆挂夕晖。
闽越化分兼有望，苏湖条在可能违。老我无堪别知己，乡心先尔过庭闱。
春风解组发苕溪，吴越山川望不迷。六载旧毡空苜蓿，五湖归棹动凫鹥。
寻盟桑梓花迎笑，得主园林鸟换啼。过眼荣枯成底事，红尘休问路东西。
客来十里驻鸣珂，奉炙行觞奈乐何。石净池头凉夏簟，鹤闲厅事长春莎。
花前荆玉无双价，曲里秦青第一歌。京洛风流吾党在，卿心犹得慰蹉跎。
莫向尘氛叹路歧，百年心事故人知。感时潘岳馀双鬓，出塞梁鸿赋五噫。
洲渚月明潮落早，蒹葭霜冷月来迟。悲笳近报边声急，乡国东归未可期。
故人骢马晓相过，错莫邻人避玉珂。朝下楚城高盖合，春深门巷落花多。
飞腾每羡青云早，衰懒无如白发何。相见惟期树勋业，蒋陵佳气正嵯峨。
山环径仄碧层层，指点苔踪快一登。犬吠丛林知古刹，云横洞口见幽僧。
禹碑勒处岩为石，圣庙光乖月是灯。引望高峰勤仰止，天空霞静赏心腾。
清灯寒夜共围炉，春月关情酒百壶。君去我留岑寂甚，独看灯月影犹孤。
十年踪迹两浮沉，此日逢君潞水浔。无奈相逢又相送，临岐回首共沾襟。
离筵三唱渭城春，君去莺花入夏新。身似潞河堤畔柳，频将青眼送行人。
霓裳舞罢按梁州，日日笙歌醉玉楼。一去邯郸今十载，书来又报锦城游。
银筝玉腕竞风流，侠客春游处处楼。荡子不来天又暮，合昏花暗使人愁。
携书载铎出长安，还是儒林旧日官。潞水帆开燕树远，蕲门云净楚天宽。
秋波冷浸琉璃簟，晓日光凝苜蓿盘。讲罢杏坛无一事，凤皇山色醉中看。
金衣公子爱芳辰，出谷飞来恋紫宸。几度唤回东阁晓，数声啼破上林春。
烟深宫树秦箫缓，风起龙楼郢调新。别有高梧丹凤语，却嫌娇舌混韶钧。
千章嘉树蓟门东，树色苍茫接远空。几抺淡烟春杳蔼，一林佳气晓蓊葱。
楼台隐映青山外，车马依稀紫陌中。啼鸟飞来如有意，绿阴深处语东风。
独倚斜阳思不禁，满林风叶共萧森。诗怀底处逢人遣，宦况閒来对菊吟。
紫塞天寒霜信早，碧江云冷雁声沈。西风莫向窗前过，吹动庭闱故国心。
穷通世事坐谈间，自古龙鳞不易攀。碧涧有声尘虑净，白云无恙我心閒。
琴床昼拂松边石，诗景春搜雨后山。绝少轮蹄逢此地，故人霄汉几时还。
一棹三江候早潮，方山谁道玉人遥。烹鸡载酒情何限，倚马成诗思欲飘。
白雁声寒天际雨，丹枫影落渡头桥。悬知此别相思地，春到梅枝雪未消。
富春山下客舟过，为挹清风感慨多。龙衮故人天上梦，羊裘渔父水边歌。
一矶烟月还如旧，五夜星辰竟若何。缅想流芳千载事，桐江不似渭江波。
东风忽似朔风吹，顿觉归心马首驰。万壑松声寒欲裂，四郊花气暗相随。
更无青白尘中眼，谁有敲推月下诗。知子雅怀何处写，竹枝频扫夜窗时。
拥传初从尚食归，天香细细染宫衣。欲知明主兴居事，可谓韩休疏不肥。
瑶阶飞雪隔帘看，锦帐藏春夜未阑。醉倚小屏听艳曲，绮罗香暖不知寒。
低回舞袖座生风，弦管声沉玉漏中。不用待儿相促劝，金杯到手尽成空。
乘兴移尊傍翠萝，美人秉烛对花歌。蕊宫自与人间异，春色偏于夜里多。
虚左归来岁月侵，侯嬴犹感结交心。洪都客散滕王阁，白社谁招慧远林。
乐善一春颐玉体，题诗千里惠瑶音。忘忧柳色今何似，攀折东风恨不禁。
六诏书来恨不禁，一官垂死网罗侵。间关毒热南冠苦，涕泪浮云北阙深。
三至误惊投杼走，五噫虚拟出关吟。边城十载征西略，父老空伤裹革心。
碧山学士居茅屋，锦里先生过草堂。淼淼龙池接沟水，啾啾雀树隐邻墙。
何人问字能携酒，有子摊书解满床。巴曲肯来收下里，楚歌还拟和沧浪。
流水平桥雨乍晴，家家妇女饷秋耕。斜阳小立看秧马，便欲烟蓑老此生。
花明柳暗自成村，怕听催租叩户喧。安得此中无历日，一溪流水隔桃源。
引蔓匏瓜已上棚，向阳葵槿正繁英。南窗一觉羲皇梦，卧听西畴打稻声。
白也诗豪复酒豪，云孙今日更风骚。朝成百韵才犹郁，暮饮千觚兴转高。
禄可代耕宁怨薄，职当授业敢言劳。秋风彭蠡洲前醉，笔底翻翻滚翠涛。
飞空素练玉同莹，万古长留花雨声。曾借东坡深夜偈，更逢摩诘对山楹。
影摇皓月沉空谷，梦绕枯藤濯此生。好景莫随黄鹤去，遐踪应共白云情。
客舍长安岁屡迁，屠苏明日又新年。共君只向灯前醉，免与儿童计后先。
去年萧寺忆殷勤，长剑高歌入夜闻。异国风烟能慰我，同年交谊不如君。
落霞秋倚新丰树，疋马晴瞻震泽云。南北祇今成怅别，夜来樽酒梦论文。
念子年来多病侵，鱼潜鸿杳信沉沉。奔腾昔日天涯泪，彫落余生岁晚心。
万里风尘双须短，他乡客梦一镫深。何时携手沧溟去，瓢笠潇潇上翠岑。
短棹冲寒落日斜，征途回首一长嗟。谁云季子貂无恙，转觉潘郎鬓有华。
紫燕衔坭知旧垒，白杨飞絮定谁家。吴山越水无消息，渺渺疑乘博望槎。
江花飞雪送残年，客思随云度远天。朱雀桥边车若水，金华洞里酒如泉。
明经已踵韦贤后，对策应推贾谊先。无限故山松与竹，平安好报玉堂仙。
天涯把袂问何之，海内才名识汝迟。此地更留苏氏赋，何人不诵谢公诗。
豫章一榻将悬日，洛下扁舟欲去时。圣主似闻前席待，蓟门烟柳忆归期。
紫盖峰前下鹤群，羽衣遥挹御炉熏。云呈瑞像双鬟玉，帝赐霞裾五色纹。
星乱石枰当涧隐，风回金磬隔山闻。蛰龙一去无消息，怅望经台日又曛。
秋风袅袅吹素襟，别酒离情谁浅深。黄金岂办久客计，白日不照孤臣心。
吴姬送君柳花店，越人自歌山木吟。烟波回首一相失，几时瑶华能惠音。
回雁新传尺素多，登临应为忆羊何。琴尊长日閒朱邸，书殿春风满绿萝。
白水飞龙犹故士，楚人衰凤自狂歌。竹林闻有山公过，怜尔才情滞玉河。
玄冕朱衣玉雪颜，黄麻将下已还山。千年合应龙沙谶，八座频虚凤阙班。
谈笑已收黄石略，烽尘不动玉门关。江湖犹自干星象，身在芜城紫气间。
北阙停云总系情，风期千里亦难并。思乡怀古不辞醉，击剑高歌几送行。
雪色渐催残夜曙，灯花偏傍丽人生。罗浮远去丹霄隔，惟待春鸿一寄声。
佳丽皇都令节灯，堂怡寿母灿层层。繁同列宿群环极，朗若明珠尽照乘。
角抵戏程罗广乐，烟花光放映觚棱。不须朱幰临南陌，连夜庭除乐事兴。
瑞钟萱树冠人间，应遣花王佐笑颜。朵袅孙枝成玖玉，色方舞彩总斓斑。
微风引馥调晨膳，轻雨凝珠列晓鬟。燕喜仍烦君记取，年年堆锦祝南山。
游子言归戴主恩，庭萱遥想露华繁。八旬将届称觞日，十载初招陟屺魂。
屈指承颜思缩地，先朝寄鲤祝加飧。慈闱忆我还殊甚，飞梦时时见倚门。
欲献高堂一物希，空囊惟办老莱衣。思鲈归隐严陶鲊，解组还初惕孟机。
养是恒言今始逮，耕为子职永相依。悬知饥渴关亲甚，念易鸡豚待聿归。
昔年扶侍恋居诸，岭海燕吴色笑舒。游纪东征曾作赋，情牵北望久悬舆。
颇嫌孝养资征檄，不信瞻依忍绝裾。母子余生将互倚，终焉岂独爱吾庐。
不因予假蹈栖迟，特诏迎亲天宠滋。自古貤恩膺紫诰，几曾召养贲纶丝。
仆夫未驾光先被，子姓分荣乘永垂。介寿承欢歌帝德，能令菽水胜琼饴。
十里澄波镜面秋，鸡声一坞住中流。閒花半落辛夷岸，古树平连杜若洲。
晚日亭台朱户掩，微风箫鼓画船游。红妆队队湖堤上，唱彻菱歌兴未休。
天际轻阴绕画楼，渌波俄涨大堤头。清秋漫忆乘查去，尽夜何妨秉烛游。
殿闭长生收月影，园荒独乐罢风流。无媒一睹嫦娥面，正为阳台雨色留。
怅望幽期越水头，蒹葭白露满中流。空悬仲举千秋榻，苦恋休文八咏楼。
玉笛关山偏引恨，珠帘云雾迥生愁。惟应天柱寻仙客，曳履孤峰尽夜游。
题诗遥向凤凰台，人识青莲冠世才。宦薄南曹宁薏苡，官閒西寺亦蓬莱。
苍山建业排云上，渌水长干漾月来。为报郁金堂畔女，流黄重织候新裁。
劲翮凌风掠远云，一声清唳九霄闻。巢松不恋乘轩宠，警露时留篆籀文。
注顶丹成迎日彩，昂身玉立出鸡群。朝元应待仙真御，隐映青山白雪纷。
长空清迥净秋云，杖倚斜阳数雁群。吹隔狂飙存断简，翔依沙溆见回纹。
霞江点缀摩崖碣，芦岸联翩白练裙。衡岳峰高归羽急，疑探二酉发奇文。
郊原旷望入秋深，序列南翔见候禽。堕影高空随落木，蜚声午夜杂寒砧。
湘江霜月连玄塞，北海音书到上林。矰缴未须劳弋慕，平沙远水寄閒心。
入听呢喃旧语哗，惊看玉质点檐牙。乌衣国里谁同侣，白板扉中自一家。
掠水影随冰尽泮，穿檐光透月初斜。上林来往翻飞处，袅袅梨花更柳花。
碧空如洗界清光，为控疏帘照晚妆。花柳有情浑弄影，鱼龙何事欲深藏。
玉绳露湿斜临槛，银汉星稀曲转廊。怪底栖乌惊不定，一湾早已落横塘。
瀌瀌飞霰竞秾纤，酒力难禁气转严。望入龙沙光夺月，齧来瀚海味非盐。
疑施白氎铺原野，喜露黄绵射屋檐。遥忆江南春信早，草痕融冻茁新尖。
碧天如洗月团团，露滴松梢夜气寒。记得画船经赤壁，酒醒诗就倚篷看。
御墨淋漓玉数枝，画图潇洒使人悲。春风鸲鹆湘江景，不似龙沙夜雪时。
栈阁难行说与君，来游方信峻连云。江从鸟道声偏急，山到鸡关势渐分。
岚气涨空朝叆叇，林阴蔽日昼氤氲。吟边忽动乡关思，风雨猿声不可闻。
西风吹雨夜潇潇，独卧舟中正寂寥。声滴蓬窗孤梦破，寒生衾枕旅魂销。
黄牛庙古滩声急，白马江空木叶凋。遥忆同年诸近侍，金门斜月正趋朝。
黄甲高标赐出身，一官今喜立通津。谠言曾落将军胆，直气仍埋御史轮。
葵萼寸心常向日，梅花清骨不沾尘。少年更际平成会，封事还看达紫宸。
千里巡行属暮秋，宦情羁思两悠悠。安边愧乏班生略，恋阙空怀杜甫忧。
月夜闻猿寻野寺，霜晨策马度林丘。相知若慰驱驰苦，珠玉何妨每见投。
调得新声好自弹，雪车冰柱逼人寒。薇垣有客能相和，一曲空传下里难。
鸟尽弓藏事可忧，英雄无术为身谋。谁知逐鹿功成后，不及留侯与酂侯。
红亭绿酒郁金香，灞岸西风水气凉。极目云中千里外，鸟飞不尽塞天长。
万里同云雪满天，蹇驴驼醉峙吟肩。不知春到梅花否，行遍前川与后川。
怪石当阶露未乾，小轩松竹溢清寒。閒来欲洗尘埃耳，莫惜云泉为一弹。
几欲留君不暂留，落花无数逐东流。明年依旧城南约，莫惜繁红满树头。
梦里春光去几时，天香开到桂花枝。姮娥已悔花前舞，对镜何心学画眉。
醉倚梧桐击节时，翠盘妃子舞衣垂。渔阳莫怪胡尘起，梦里曾将尺八吹。
不见山头再举烽，断霞遥映夕阳红。申亡已兆东迁祸，奚啻妖姬一笑中。
碧阑重护小山阴，谁种淇涯绿满林。千尺云霄看凤宿，五更风雨听龙吟。
寒香欲挹芳梅操，直节还通翠柏心。却忆故园栖迹处，秋来高覆草堂深。
微风袅袅动花园，皓月娟娟照酒尊。且听玲珑歌白雪，宁劳阿段报黄昏。
凉生芳草游人卧，影挂柔枝宿鸟翻。乘兴便为行乐地，青鞋何必到龙门。
日暮俄吹万里风，西原牛马下巃嵷。震雷挟雨千峰黑，高岸飞花一涧红。
扫兴顿教棋局散，停歌非为酒樽空。须臾玉宇还开霁，皓月留人意未穷。
骑驴宁避华阴令，走马曾于五凤楼。采石狂游醉欲死，长安不见却生愁。
名齐杜甫追风雅，运落南箕起谤尤。过客悲吟莲岳下，问来元是谪仙流。
寂寞西风翡翠楼，黄昏斜抱玉箜篌。彩鸾影逐秦箫断，红叶心随御水流。
天外行云难入梦，手中团扇易惊秋。愁来只恐嫦娥笑，明月疏帘不上钩。
万里飘风一逐臣，帝教再起牧吾民。非才窃愧天边宠，病体难胜海上春。
箫鼓暂同田舍乐，庖厨不减布衣贫。故园松菊应无恙，总辨芳心待主人。
水苍火齐逗精光，一道平溪两岸芳。竞富石家红锦障，赌棋康乐紫罗囊。
摘来磈磊砂初结，嚼罢冷瀼露已霜。却念天庖供御府，孤臣无路荐甘香。
几年漂泊海天涯，谁送清贫太守家。一节自教生意足，寸心人作死灰夸。
维摩老病依天女，姑射新妆泛月槎。好是东君消息近，残冬先著早春花。
尘坱无端竟日侵，招提快与故人临。龙山事往成陈迹，莲社僧高识秽心。
岭海此身千里外，故园回首五云深。何当棹却扁舟去，不问人间绂与簪。
罗衣不怯晓寒侵，山寺追陪五马临。总是龙山遗俗会，须知鸡黍故人心。
归田莫待桑榆晚，为客应惭岁月深。寄语西风休落帽，孟嘉头已不胜簪。
无奈闲愁万种侵，重阳况在客中临。至今人爱登高节，自古谁知赏菊心。
齐国江山悲感后，楚王台榭草莱深。未能免俗聊随俗，也把茱萸上鬓簪。
莆阳十日到潮阳，彼此同风即故乡。家近不忧通问少，官闲但苦作诗忙。
鳣堂日转榕荫合，马帐风回荔枝香。太守幸逢乡曲好，相过应不废槟榔。
忆昔同探杏花春，相逢半是惜春人。我归仍守渔矶旧，君去重分虎竹新。
赠别辞荒惭芍药，颂功心切赞麒麟。番阳便是登仙路，莫向湖头再问津。
帝许南还著锦衣，故山草木坐增辉。路从白马湖边过，身与苍龙阙暂违。
几处聚观元献隽，千年争讶令威归。秋风肯念并州旧，莫谓衡阳少雁飞。
小阁临江虚欲流，长松满地烟未收。孤舟何处晚归急，惊起波心双白鸥。
主恩朋意两殊遭，知遇无缘答寸毫。只为宫阉多气色，故藏名姓入醇醪。
中原杂种莫相侵，皎日安能翳尺阴。酋首终须悬汉阙，帝羓久在杀胡林。
行行乌桕傍江湄，曾记当年共步时。欲识九崖超拔处，盛年坚谢一官微。
人间何处可忘情，三喜飞来共一声。莫道时禽无意趣，棠梨枝上祝皇明。
贡选平生愿颇偿，官俾职亦寄纲常。池芹雨过潜鳞变，萱草春回爱日长。
鲜买鄱阳羹最美，饭炊湖口稻生香。秋风预卜他年兴，扶上慈亲一稳航。
变换门庭更买新，休论谁富更谁贫。梁间已换来巢燕，榻外那容鼾睡人。
两耳岂堪闻毁瓦，千金犹欲买比邻。我来暂作栽花主，莫怪晨昏吠犬嗔。
厨烟初散晓风凉，独自鞭羸到上方。僧井水甘初试茗，佛堂炉冷更燃香。
摩挲老眼寻丹壁，拾飒麻衣挂麦芒。欲问山门兴废事，古碑无字枕颓墙。
山入彭城势颇崇，古来争战几英雄。台荒戏马怜西霸，庙剥残碑忆沛公。
涛尚不平声喷石，花犹含笑影摇空。挐舟未到安流处，铁笛谁吹落照中。
莺啼燕语自年年，春及侬家不用钱。满户游丝花在网，醒时看竹倦时眠。
瑟瑟西风吹雨晴，可怜佳节在边城。百年人有几时健，一岁月无今夜明。
鲁酒为谁浇战骨，商歌空自怨和盟。睢阳已死汾阳老，羞对儿曹说用兵。
自叹儒官拜将官，谈兵容易用兵难。世间惟有征夫苦，天下无如边地寒。
发为胡笳吹作雪，心经烽火炼成丹。朝廷公道明如日，俯仰无惭处处安。
二月边城雪尚飞，年年草色见春迟。不知上苑新桃李，开到东风第几枝。
欲问黄花借落英，老从篱下避虚名。可怜世态如云变，安得人心似水平。
终日遣怀唯仗酒，几年绝口不谈兵。溪山只在衡门外，嬴得清闲了此生。
扶桑叶老玉窝新，不似黄金箔上身。四壁有光留片月，一丝无罅入纤尘。
醉酣柳絮天涯梦，香暖梅花帐底春。机事息来还自笑，白头多少未闲人。
潇潇南下路漫漫，薄暮归来倚棹看。疏雨淡烟秋一片，满江飞翠湿衣寒。
红山高占夕阳多，此景穷边有几何。天未补时曾炼石，日将沉处谩挥戈。
花从火树光中落，鸟向丹霞影里过。好幅画图牛背上，晚风横笛牧儿歌。
衰柳斜阳古大堤，秋风禾黍习家池。小儿不唱拦街曲，过客犹寻堕泪碑。
左传注成元凯癖，唐音刻尽浩然诗。兴亡多少伤心事，惟有襄山汉水知。
超却尘寰出大千，方乔无复遇乔仙。泉台渺渺难穷照，镜得纯阳也枉然。
清水塘边血作磷，正阳门外马生尘。只应水月无新恨，且喜云山来故人。
晴腊无如今日好，闲游同是再生身。自伤白发空流浪，一瓣香消泪满巾。
一春风雨愁中去，春去还添送别愁。心事两年同下泪，莺声旧日独凭楼。
舟车已断寻前路，城郭重归失旧游。只恐经台也荒草，吾庐何不且淹留。
膂力兼人胆气粗，势同蛟虎虐无辜。若非父老一言悟，安得乡闾三害无。
死国能坚忠义节，读书还作圣贤徒。男儿改过非难事，千古英风激懦夫。
许将南北欲成看，空有人间百尺竿。但恐独行寒影乱，不知进步白头难。
匆匆描画何劳顾，了了浮华漫不干。问法沙门真护否，小亭痴坐月溪滩。
忽忽那言信眼看，巨鳌元不论长竿。昔贤枉说屠龙易，此日真闻出手难。
洛下小车知邵子，国清饶舌笑丰干。相思敢只无多话，月在千峰水在滩。
群盗因循玩木鹅，忍言陵寝罢谁何。井桓鸟集人烟断，丛构狐鸣夕磷多。
酒客狂曾挥蔗杖，书生弱亦弄枝戈。三千精骑夸邢邵，残墨拚将楯鼻磨。
风尘秉马路俱迷，尔得汀江似武溪。花落案头无一事，寻仙时过玉华西。
天威赫赫震离宫，极目郊关万室空。整旅未申司马法，捷书频请贰师功。
玉门关险无传檄，武库兵陈已挂弓。自是汉家饶王气，诸陵依旧朔云中。
载笔曾趋供奉班，江湖犹自忆龙颜。宫云不散神仙仗，禁月常飘玉女环。
似有飞轮驰帝座，不知遗剑在人间。千门望幸浑无计，却恨蓬莱使未还。
海门鲸浪吸碙洲，诸将当年扈跸游。赤岸至今迷御辇，苍梧何处望珠丘。
行朝草树三千舍，故国腥臊百二州。争死厓山无寸补，独余肝胆壮东流。
野潦奔鸣石径斜，疏林残日见田家。编篱半护邛王竹，筑坞新移望帝花。
荒徼万山连蜀道，远人重译问京华。乡音断绝愁如梦，何处风高急暮笳。
箐林幽窕石巃嵸，永日驱驰辙未穷。驿道久通滇蜀使，居人犹杂汉夷风。
厓间板屋依云架，塞外芒山入雨空。赤水宁辞三峡远，双鱼为寄楚江东。
共喜中秋河汉明，东林坐见月华生。青天不染金波冷，古寺无人玉漏清。
竹柏空阶交藻影，蛩蒐深巷杂砧声。故乡番作思家梦，此夜长安儿女情。
禁烟时节若为情，春草芊芊春水生。不挽人行唯路柳，惯催花落是宫莺。
秋千影里娇嘶马，醴酪香中白泛饧。风雨满城愁旅鬓，怕言明日是清明。
为爱名园胜日来，华筵还喜接仙才。池边挂柳偏宜月，雪后看花尽是梅。
宿酒未醒仍纵饮，新诗频就更教裁。总言今岁春逢闰，九十韶光祇易催。
词客来游修禊辰，澄江十里绿杨津。喜寻胜景送佳节，愁对青山送远人。
水上传觞浮露气，林间着屐藉花尘。吴台越峤同芳草，无那明朝两地春。
十载东林尘外踪，渔歌樵唱上方钟。诗成尽染烟霞色，性定应同土木容。
破戒常持社中酒，捐囊曾买路傍松。重谿回壑犹嫌近，更入吴山第一峰。
昨日看花花影重，重来惆怅几枝空。随萍半积芳池上，学絮全飘画阁东。
秦陇迢遥悲夜月，汉宫憔悴怯春风。临觞莫恨凋零尽，留得邻家玉笛中。
才过求仲还羊仲，不惮冲泥野径前。遇酒每从墟曲饮，怀人即是剡溪船。
月沉花外春钟动，雪覆檐间夜烛燃。良友兰时合欢赏，那能虚掷此芳年。
小妇家住金陵步，门前朝暮扬子潮。采花莫采无根草，折柳须折最长条。
青门柳枝藏暮鸦，经过游子未还家。桃叶渡头可怜水，胭脂井上断肠花。
吴姬整钏安钗梁，共道采花胜采桑。迷子洲边惊翡翠，莫愁湖里逐鸳鸯。
娇唇点就谁相顾，独立东风漫自愁。安得昭阳借君宠，同时铅粉尽含羞。
京国春生富贵家，美人裁锦贴新花。若教置向金壶里，一派寒江几点霞。
主人旧是谪仙家，常捲帘帷入绮霞。为问韩郎染根手，何如能染树头花。
乡园入梦思模糊，京国相逢识得无。玉貌讶从今日改，清标只似向来臞。
罗浮一别已如梦，新向燕支山下来。闻道主人重华色，笑颜不惜为君开。
老香遗墨未全磨，见说咸淳似永和。画手人间那更得，澄心堂纸已无多。
双闱同拜玉函封，寿帙今开第九重。青鸟日随王母侍，白云常满丈人峰。
已看庭际翔三凤，更向垆边跨两龙。欲问齐眉吴市隐，千秋谁许继高踪。
抱孙曾许继弓裘，百药恩深岁月悠。嘉树绿阴三亩宅，紫芸香业万书楼。
归耕尚想誇重庆，死别那知是远游。却对画阑如梦里，海山何日更添筹。
九畹曾无旧日春，都随萧艾混泥尘。秋风冷淡山篱下，惟有黄花是故人。
东风漠漠柳丝斜，啼鸟声声隔綵霞。人散客窗春色静，独将离思看飞花。
忙里身心病里閒，高眠长日对青山。天边飞雁将秋色，远在微茫落照间。
玄旻托好凌九纮，一曲犹能小贺生。书似灵威偏嗜秘，宅如和父仅馀名。
烟霞不散奚囊色，日月长寻钓艇盟。倘读吴侬旧游记，令君风骨坐来轻。
古寺当年号景星，今馀桂影满山明。四天霁色万缘寂，一片寒光千里清。
宝树高连东岭出，云华深罩锦涛平。布金长者名还在，不灭馀辉倚赤城。
见说招提号景星，劫灰剩对月华明。一轮宝镜虚空照，千古毫挥返太清。
大地遥临空界净，长天迥与烟波平。不闻梵语闻琴韵，蕞尔封城是武城。
移家来自展旗峰，越秀东褊一径通。绕槛池连珠海涨，窥帘山倩白云封。
多君好客频投辖，老我寻春独杖筇。安得千金买同里，诗盟酒社日从容。
廉似于陵不灌园，形骸都丧我偏存。机当自适宵为蝶，乐少人知晓负暄。
笑却庞眉谋汉贰，嫌将清耳污尧言。独嗟太白非愚质，愿事阳居学食㹠。
清秋辽左阵云寒，伐鼓吹笳上将坛。乍见嫖姚屯细柳，俄传都护夺皋兰。
千樯触浪长鲸碎，万弩乘潮巨鳄残。一望越裳天似洗，大标铜柱报金銮。
九寺官高重两京，北来冠盖且南征。清怜解橐留家地，老识登堂拜母情。
司马昼游非衒宠，欧阳夜坐本求生。况逢紫凤衔书日，盆覆须教仰大明。
苍苔白石净无尘，十亩青山绝四邻。剩欲逃名此中去，秪愁诗债远随人。
郁葱佳气绕诸陵，玉室金堂见始曾。倦足行惊冰栈滑，瘦肩吟对晚山嶒。
月斜殿角东西磬，星散林间远近镫。抱膝何人发长啸，石门吾欲访孙登。
文学推君第一科，紫金山色待经过。相看尽道故人少，欲别应愁芳草多。
列棘堂深新雨露，判花笔在足阳和。不知去住怀人地，秋水芙蓉隔几何。
杖屦城南得得来，寺门今日许重开。溪流过雨蘋生岸，林影翻风竹映杯。
我醉不辞桑落酒，僧高长住贝多台。吟风赏月当年事，莫作三生石上猜。
三朝丞相老词臣，淮水西边旧卜邻。飘播未妨青鬓好，往来惟见碧山春。
花亭竹榭当时主，牧雨樵烟异代人。君过青溪应吊古，好诗端为谢溪神。
一鼓居延万甲驰，风雷摇曳助搴旗。天骄胆落犁庭夜，日逐魂销度漠时。
朔雪顿随騕袅净，阴风旋挟虎狼移。金城却问诸年少，可解营平授策奇。
城南书舍复相违，身外浮名有是非。若得羽翰遗世网，定应猿鹤老柴扉。
泉鸣花径时垂钓，日到松梢自曝衣。王子夜深乘月色，山头吹把玉箫归。
烨烨瑶芝玉洞开，冥冥紫气自东来。拂衣海上携龙杖，抱膝云中养鹤胎。
茅屋溪山夐绝尘，青松长对老龙鳞。高情恐是王摩诘，骑马桥南访隐沦。
林外青山山下溪，白云翠浪晃荆扉。画图自是江南趣，身恋君恩独未归。
满路流莺送客轺，匡庐山色望中遥。朱门何处堪糊口，白发逢人反折腰。
月下歌声虚竹径，天涯离恨记花朝。知君此去经彭泽，陶令高风未寂寥。
客里微躯病莫任，金兰多负秉彝心。不眠几动山阴兴，无雁能飞懒拙吟。
奏最晨看拜紫宸，升官遄赴海南滨。身趋玉陛祗辞主，家过金川喜觐亲。
红蓼桂花明水驿，青松柳叶暗蛮津。休言弓马非吾事，会有恩威服远人。
盘关自昔雄吴郡，与客携壶次第行。孤塔岧峣撑碧汉，万山回合绕秋城。
河流隐映星初见，云树依微月倍明。取醉但酬今夕兴，升沈莫问古今情。
三月曲江微雨乾，东风一日遍长安。围烟簇粉春如海，总待新郎马上看。
幽人北筑碧山下，草堂正傍南岩开。烟霞时从几间落，云气每向窗中来。
倏然东篱采莲去，倦矣西涧携书回。何当日暮一矫首，芙蓉削去高崔嵬。
月宫清冷桂团团，岁岁花开只自攀。共在人间说天上，不知天上忆人间。
芙蓉肌骨绿云鬟，伤别伤春更万端。去日渐多来日少，别时容易见时难。
春蚕到死丝方尽，沧海扬尘泪始乾。无可奈何花落去，五更风雨五更寒。
钹鼓哓哓化楮衣，人心泉意两凄其。雨后风前云树色，晨昏几作晦明吹。
朝团碧叶幽光渺，夜结青燐暗影窥。虫沙何日非人变，猿鹤千年动我思。
布奠倾觞谁氏子，涓涓哭望想天涯。尚有精魂殊地隔，其殁其存家未知。
始知病死何须哭，死而得祭何足悲。君看南北纷纷者，人鬼推迁尽易居。
朔气茫茫接虏尘，琵琶弹出汉宫春。未央令夜催歌舞，犹恐君王忆远人。
绮窗寂莫对花开，闲看残花点碧苔。花到长门原易落，不干风雨夜重催。
旧梦湖南春雨空，高歌无地望崆峒。囊中自有江山在，乱采莺花入变风。
白马江潮自往还，鸱夷旧恨满吴关。可怜都作啼鹃血，红遍西湖梦里山。
天地容吾未老身，烟云不改旧时贫。西湖四月无游女，独采蘋花待故人。
海老神蛟入夜哀，观涛曾见水云开。奔雷欲散连鳌雪，一线横空白练来。
海气苍茫冷罽袍，几看明月蜃楼高。可怜精卫当年影，片石犹悬大海涛。
何处香车紫陌尘，枝枝斜堕落花津。美人独立东风里，半为春愁翠黛颦。
乌啼江月正昏黄，风袅残烟翠带长。最是笛中听不得，白门花落旧宫墙。
弱缕风前未送寒，和烟和雨上阑干。当年歌舞消魂地，深院沈沈独自看。
莫为春愁减带围，风前弱缕尚依依。伤心最是红桥路，宝马钿车乱后稀。
绿池花片晓来增，欲挽东风力不胜。只为送春无几日，自将烟翠染溪藤。
帝能夜梦鬼朝歌，其奈公超作雾何。骨鲠鱼头称参政，眼光牛背耐修罗。
终南自放三彭走，京兆岂容五日多。归去支公亭上望，莫将霄鹤羡笼鹅。
如何鼎耳雉飞鸣，占曰台司怪事生。累日精思堂偃月，一时坐失手调羹。
都如渭水分泾水，宁有蛮兵报触兵。闻道横琴山色好，由他王气属秦城。
由来梦卜与人情，总赖斯篇文送行。难得青蝇为杜宇，不闻梼杌食仓庚。
苏公暴公各盟诅，雷户崖户如践更。莫道香山无好伴，文公遗迹在零丁。
鲲海蜗庐总莫论，大都容得下琴樽。欲将吏部长名榜，比勘东林离垢园。
李下自无蹊径在，山公原有竹林存。幽居也不宜篱棘，多少禽鱼望引援。
十年再进紫霞卮，又向西华去献诗。啖到蔗头如蜜境，开犹桃子未花时。
有来拜舞茅容友，是教须眉逸少师。倘遇玉童须一问，天门金母复为谁。
帝亦无如方割何，山龙好与定颠波。李寻贾让岂无策，瓠子宣房各有歌。
天老授书当济洛，支祁乞命保淮涡。倘閒好作河渠志，彩笔玄圭总不磨。
尔祖文魁圣代初，百年乔木荫门闾。摅忠报国名无忝，积德传家庆有馀。
绿野恩光承宠渥，乌台荣显沐封除。玄真浦溆寻渔艇，白社林泉引鹭车。
少女风经春昼永，老人星灿夜天虚。仙都甲子才周历，寿域期颐久按书。
珠履接连皆上客，金钗排列总名姝。绮罗丛里笙歌满，不问酕醄醉引裾。
一自封书别建章，荷衣常惹蕊珠香。逢人白眼唱歌去，笑入西玻坡水长。
小车飞曳向玄都，翠羽金翘笑自扶。玉蝀桥边长日市，内珰争买大秦珠。
与君酌酒酹春花，征马萧萧雁影斜。明到岳阳楼上望，断云残雨各天涯。
甘菊之下潭水清，上有菊花无数生。谷中人家饮此水，能令上寿皆百龄。
汉家宰相亦不俗，月致洛阳三十斛。遣踪芜没无处寻，夜雨春风长荆谷。
客窗孤榻坐新凉，展卷超然古意长。韩魏从来重师鲁，苏公早已识元章。
百年人物归吴越，千古文章迈汉唐。见说东园老无恙，西风寒并菊花香。
棕榈根老久应捐，漫托昌阳为引年。露下高天秋涧冷，山中人作水中仙。
山中梅比城中早，却为春寒也较迟。多事邻僧添转语，梅迟应待老夫诗。
三月中旬已送春，蔷薇架畔木香新。能黄能紫非无色，终与东风隔一尘。
留春不住送春归，多事杨花点客衣。有兴重来那用约，青山白发久忘机。
小山歌罢剩条柯，漫道香多色未多。千古广寒真赏在，满天风露夜如何。
离离秋草缀红芳，春睡初醒又晚妆。不是娇姿解愁绝，人间人自有柔肠。
中秋月下堕红云，濯濯清波锦有纹。刚道雁来颜色好，更堪江上日初曛。
幢幢车盖出都门，宴别江亭日未曛。归会耆英风致好，举杯花下说君恩。
扁舟初别五陵春，为逐江间鸥鹭群。津吏谩劳频问讯，汉庭元有旧将军。
客子临高万里情，扁舟东望即沧溟。笛声且莫悲杨柳，杨柳如今树树青。
门对南台第几峰，流泉一道曲如弓。夜来风雨知多少，晓起依然挂玉虹。
卜筑须同蒋诩邻，清泉白石本来亲。风尘一落难回首，多少园林待主人。
万里题诗到薜萝，不知秋色傍人过。他时九曲能相访，与尔中流闻棹歌。
有客遥从庐阜来，旧题名字在丹台。袖间拾得金光草，投向沧江夜色开。
南北分携是此筵，君游紫闼我苍烟。不知后夜芜城月，几向仙人掌上悬。
广陵一叶落梧桐，斗酒看君意气同。二十四桥秋色迥，参差吹彻月明中。
中朝久已待元瑜，书记翩翩翰苑孤。裁罢明光诏五色，应题尺牍到潜夫。
鸒斯随处可游身，罗网疏开天色春。已把閒心对渔父，敢将哀怨托灵均。
欲藉征鸿问起居，满怀忧绪竟难除。山中谩有非熊兆，天上应无荐鹗书。
南国风花淹杜牧，上林词赋擅相如。迢迢千里空相忆，愁绝残钟落月初。
几年谪宦走天涯，镜里西风两鬓丝。山馆月明鸡唱去，海天云冷雁书迟。
半生事业交穷日，万里关山客倦时。愁绝小窗残梦断，子规啼上最高枝。
蚤年离垢即披缁，风度翛然类远师。心净只应流水共，身閒常与白云期。
秋虫兰叶窗间画，瞑鹤松枝几上诗。更喜地偏无客到，时拈霜颖扫乌丝。
故乡何处是并州，万里关山不断愁。野馆夕阳人独立，边城秋色水空流。
宦情每愧陶弘景，客况何如马少游。一夜西风吹梦破，归心遥寄楚江头。
百战功成已白头，沧浪深处足夷犹。晚风啼鸟花连屋，春雨浮鸥水满洲。
地远不牵荣辱梦，身闲羞中利名钩。几回鼓枻烟波上，傲杀元勋十八侯。
公署睽违又一期，重来仍值禁烟时。阑干渍雨花枝重，亭馆留寒燕乳迟。
无事且谋犀首饮，有怀多寓少陵诗。东风可是无情甚，白雪盈头不肯吹。
八月移舟出渌河，客行又是半年过。宦情在我薄于水，时序催人急似梭。
雁鹜江湖秋雨积，牛羊郊野夕阳多。平生雅有桑弧志，华发星星奈老何。
春阴连日酿轻寒，尘满冠缨不用弹。万里宦情天外远，几宵心事雨中残。
愁来世路知音少，老去亲朋见面难。怪底滇南持节使，夜深惆怅倚东阑。
不用天边带露栽，只凭风信几番催。一枝才见逶迤动，万朵俄惊顷刻开。
湓浦秋容和雨乱，镜湖春色逐人来。分明一幅西川锦，安得并刀为剪裁。
皇华才咏出神州，泽国砧声已报秋。江上西风吹短发，天涯明月送孤舟。
仲宣自笑贫犹客，李广宁知老未侯。世事悠悠何足问，且将吾道付沧洲。
几时不得巴东信，江郡红梅已复新。走傍长亭求驿使，为传临水一枝春。
缘村乞树绕园栽，红白花教取次开。培筑未周风雪到，拥蓑编箔夜深回。
来迎官吏说横州，遥立苍厓石上头。也欲乘高閒纵目，黄昏风雨暗江楼。
桃柳秾纤含晓湿，篷背晴曦晒蓑笠。汀洲草芳凫雁飞，江风扑岸炊烟急。
中湖布网却伊谁，作力包罗意恐迟。春深欲劝同休息，正是鱼龙孕子时。
从宦无能漫笑今，水波愁乱是余心。旧园欲我栽荒竹，观变何人再入林。
他日山山应有约，此中泛泛故难寻。梦回一拂横舟剑，寒色空濛夜正深。
禅塔巍然砥万山，松风遥乱水声潺。作官但看苍云态，从俗休怀白鹭闲。
午鼓填填催一饱，征夫莽莽换三班。无端搔首回僧盼，系我绳头在此间。
教子登科官棘寺，推恩三载到亲闱。共看白发宜乌帽，重喜苍颜称锦衣。
奕世荣名今亦少，一门光耀古应稀。还当起閤藏龙敕，长见奎文万丈辉。
天恩新许拜松楸，又送中丞出帝州。尚忆朝端峨獬豸，还看驿路跃骅骝。
凤林迎节从天上，鸾诰颁封到陇头。忠孝两全人共仰，可无直笔继春秋。
白发交情四十春，声名又喜逐年新。江都正学师前哲，洛下长才忆古人。
北阙从龙天广大，西山跋马玉嶙峋。云中到日多清兴，应有新诗寄我频。
每忆南京大司马，列卿迁转自清朝。旧台百职馀风纪，新政诸军仰教条。
联榜可能怀未契，同官端喜得英僚。惟应旧会知难再，诗酒湖亭久寂寥。
屡拜秋台最好官，三年考绩又南还。路分蓟北山容秀，舟到江东水面宽。
粉署正当玄武畔，青云多在凤台间。他时还有清明誉，会展飙轮觐九关。
师名蚤不愧苏湖，引老南还出帝都。驿路风和烟柳细，官河雨急浪花粗。
行看旧隐书连屋，坐见交亲酒满沽。却恐回鸾来紫诰，黄门有子拜官初。
龙敕欢传出九重，二亲同日荷疏封。一经教子声名著，六品推恩宠渥浓。
樽俎喜开今日宴，衣冠快睹盛时风。贤郎更尽廷平职，还有回鸾下碧空。
有子登科入翰林，难将寸草报恩深。和熊已作中宵梦，断织曾劳往日心。
长忆红霞裁命服，空悲白发映华簪。光荣尚自沾存没，留取芳名照古今。
三年报政远朝天，籍籍香名满耳传。乌帽任添新白发，黄堂已换旧青毡。
大夫故自全三德，父老何曾送一钱。莫道东归人士悦，玺书行复又徵贤。
儒医神术冠东吴，小弟顽孙受惠同。两世免劳忧襁褓，一门深是感帡幪。
埙篪协奏忻无恙，簪笏相传幸不穷。白璧黄金未能谢，为题诗句颂元功。
东吴诗客满华筵，灯节初临喜气偏。玉雪驻颜将半百，蟠桃称寿儗三千。
几家公子能如此，四海清名不偶然。昨夜推窗卜遐算，老人星耀斗南天。
几年不到醒庵宅，今日来临兴自豪。愧我交情成简慢，喜君诗思益清高。
古松岁晚凌千尺，泰岳秋空见一毫。况有森森凤毛在，吟坛谁不让风骚。
听司藐藐视梅梅，知命年来百病催。利锁名缰苦羁绊，石田茅屋恐荒颓。
平蛮已喜干戈息，辞老行看节钺回。却忆江湖众仙友，今辰又醉菊花杯。
圣主覃恩及万方，贤臣捧诏下穷荒。青年文采当时重，白璧声名满路香。
衣锦重还倾寿酒，采诗遥去上封章。荣亲报国平生事，高步行看入庙堂。
奉使亲藩阅两秋，清才伟望许谁俦。斗南风俗劳勤问，岭外山川足壮游。
万里青天倚长剑，一轮明月载孤舟。芳年定志真难得，高步行看近冕旒。
发解三山压俊英，甲科虽屈有香名。久持教铎贤才盛，累典文衡藻鉴明。
霜落漓江书舫下，花迎浈水菊杯倾。儒官最乐休嗟叹，遭遇行看荷宠荣。
瘴雾才消路不迷，世卿持节望金闺。惊人彩凤争先睹，满眼青山自品题。
文学不惭东里后，光华还壮大江西。忠宣忠彦平生志，好继家声与古齐。
人曹郎佐非常士，十载声华海内钦。奉使久持清白操，宁亲今遂孝思心。
天涯万里同孤棹，客里何年再盍簪。康济时艰丈夫事，莫教虚负早为霖。
三万六千去觉多，漫劳金马誉情过。閒搔白首餐松柏，栖断青山醉薜萝。
樗散逃虚淹岁月，琅函濯绣映江波。周游五岳须长健，伫望云霄听玉珂。
腊尽年踰物候新，盈眸何处不风尘。沧波浩淼蛟龙斗，野况优游鹿豕伦。
袖里书成愁雁鹜，楼头吟望阻江滨。剡溪雪夜难乘兴，暂折寒梅寄早春。
冬深客思转萧萧，文苑书来破寂寥。剑倚青蘋看斗极，诗成白雪傍云霄。
栖真津浦閒挥麈，寄傲蒲溪欲弃瓢。叔度风流思聚首，几回扶策望征轺。
首夏沿堤柳飏丝，送君归去黯然悲。汪洋恺泽留心印，欸乃渔歌作口碑。
珠浦云开帆度渺，荆门路绕马征迟。长裾莫厌平台曳，何地经纶不可施。
先代音容妥岳岑，白杨风飒转萧森。贻谋世泽年将远，洒拂孤坟泪与深。
缭绕兆阡连宅畔，笼葱佳气郁山林。荀陈谊重干霄汉，白雪飞投见客心。
白眉词客善谈天，穷巷联镳共话禅。骀荡情深珠海外，淋漓酒态杏花前。
杯行席上摇青玉，两足峰头散绿烟。何物最为关别恨，野桥残月照清涟。
衰年行止负虚名，百里文轩载酒清。黄叶柴门仙客到，白云茅屋野人迎。
维槐斋马花鬃洁，栖栋祥鸾彩羽轻。自恨陈遵不投辖，荒村斜月促归程。
头胪羞到镜心中，得失何须问塞翁。隐变潜斑知雾豹，去寒就暖见云鸿。
梦回先垄松楸雪，肠断空城草木风。欹帽短衫林树下，不妨言笑里夫同。
玉斧亲修月一轮，清光便与素娥分。丹砂化木为乌玉，春茧引丝成白云。
非素非纨惊老眼，不华不俗漾清芬。午窗推枕凉风发，错认新诗写练裙。
并州归路出汾西，满马黄尘首屡低。漳水净涵霜练洁，太行高插剑锋齐。
新诗起草推敲涩，老眼生花眺望迷。不独山城连榻卧，为君今夜更留题。
百花浮冶易为衰，独有秋芳一种奇。比德幽香归楚些，宜人高节入陶诗。
一丛孕秀霜沾蕊，三径含英露满枝。丘壑自多知己乐，肯同桃李竞开时。
祀礼精诚格上旻，寰区海岳尽清芬。圣文勒石来三晋，天使将香下五云。
午夜箫声青玉管，晴秋仙影紫霞裙。明朝骑鹤蓬莱去，细录成功奏放勋。
诗囊书箧出吴中，便是东篱采菊翁。华表柱头相语鹤，秣陵江上独归鸿。
高情有契山头月，雅望无亏铁面风。想见樵山园圃好，遗安妻子鹿门同。
岐侯拔剑舞清宵，秋满樊川万木凋。老去自吹秦觱篥，西征曾比汉嫖姚。
玉关许割桓伊郡，宣室难容贾谊朝。莫遣音书太寥落，世情人事正萧条。
峡天猿啸万山秋，御宿相逢转别愁。后会知谁先白发，清时劳汝问沧洲。
胡床对月此村夜，霜杵捣衣何郡楼。闻道西京最萧瑟，可堪归路曲江头。
翠华巡幸寝园通，甲帐旌旗御气中。河岳万灵随驻辇，衣冠千仗扈行宫。
诏传梁甫亲埋璧，闻道浔阳自射龙。海国天吴莫愁思，圣躬还似厌东封。
出郭相将二里赊，寺钟鸣处是东华。直跻绝顶三千仞，俯视平原几万家。
流水竟朝东海去，长安不受片云遮。风流自笑非安石，也有登山兴未涯。
金莲山寺万松阴，流水花开自古今。几发青螺撑佛顶，半岩秋月印禅心。
满天风雨龙归洞，入座笙歌鸟隔林。骏马神鹰无觅处，一声鸡犬在云深。
倒尽江头碧玉卮，醉来旋赋送行诗。苏湖事业归能者，临桂生徒得好师。
吾道自知如此重，儒官谁谓果然卑。乡情正与离情合，况值西风九月时。
瓜州人去马萧萧，计到金台泪欲飘。铜虎有符犹未合，玉楼无记却先招。
典刑缺失乡邦瘁，贤哲凋零士气消。老眼摩挲向南望，海天空阔正寥寥。
五色湘云半幅裁，尘襟病眼一时开。情如江上初生水，清逼窗前旋放梅。
老拙愧无经世学，豚儿安有过人才。昨宵赖得东风力，吹醒寒炉欲死灰。
万树甘棠手自栽，拂衣高卧故山隈。白云深护三间屋，小径斜通几树梅。
花下看书红点句，月中呼酒白浮杯。城东车马多如许，谁解飘然到此来。
宿雨初收绝点埃，煌煌凤节出南台。长林怪鸟啼犹急，孤屿妖氛郁未开。
减灶谩怀虞诩策，运筹谁是子房才。薇垣诸老方盘乐，肯念嗷嗷鸿雁来。
金屋蹉跎雪满颠，官家有诏许求仙。夜眠不作湘云梦，晓讽应忘璧月篇。
好共采鸾游漭沆，休教飞燕妒婵娟。碧桃花底吹笙处，犹似承恩侍御筵。
仙袂飘飘出汉宫，从今罢听景阳钟。肯题红叶传幽怨，祗炼黄芽驻旧容。
上苑昔年春斗草，空坛此际夜依松。白头阿监遥相忆，知在蓬山第几重。
霞裾廿载侍昭阳，喜逐飞琼事紫皇。尘梦已知殊鹤梦，道妆应觉胜宫妆。
朝真晓步瑶池月，捣药宵分玉杵霜。料得未忘恩顾厚，丹成还拟献君王。
恩荣醉罢曲江春，又咏桃夭出紫宸。奠雁正当鸣雁候，乘龙元是化龙人。
金莲影晃银屏晓，御酒香浮翠杓新。莫恋洞房鸳梦好，早归凤阁掌丝纶。
银河星淡漏声迟，画省宵陈祝寿仪。庭燎春回红雾合，炉香风细翠烟垂。
舆图万里归尧统，历数千年纪夏时。最喜太平今有象，新年民物共熙熙。
星槎五月泛沧溟，路指扶桑霁景清。谕粤才华推陆贾，乘风气概羡宗生。
彭湖浪静牙樯稳，高屿烟消画鹢明。遥想番王承宠命，几回膜拜望神京。
拔山壮士重瞳子，一战雎阳万人死。归来戏马筑高台，四顾凭陵剑光紫。
霜蹄騕袅空复多，骓不逝兮将奈何。芳草千年台下土，西风一夕帐中歌。
王孙衣锦还江左，楚树青青系征舸。登高把酒问兴亡，芒砀山头日初堕。
苜蓿花残春水生，怀古匆匆不尽情。回首荒基何处是，淡烟疏柳隔彭城。
一丘堪枕白云边，古塔高悬紫柏前。到此心澄思出世，何年丹熟学登仙。
花神几度供铺锦，榆影更番佐数钱。谁道屡经潇洒地，绝胜长驻艳阳天。
杖藜到处立苍茫，两脚青山老法幢。飞去白云何处住，一蓑烟雨下吴江。
南津呕哑闻秋语，湿箨黄蕉掩幽处。关门夜开稻花香，澜河晓洗流云杼。
芦笙含风满簟花，出门葭菼川麻麻。娇猩叶舞一蝶堕，似惜清翘浣花饿。
七星山色翠冥冥，玉宇琼楼护六丁。夜半天坛明月上，道人独自礼寒星。
两峰苍翠接三茅，路入云深去转遥。惆怅茅君不可见，却从樵子问王乔。
篙师倚棹傍寒芦，力倦操持不受呼。多少行人将有适，不知谁是仲尼徒。
百尺飞梁接大堤，柳阴常见驻轮蹄。香尘忽起行人去，水自东流日自西。
一堤烟柳翠沈沈，画鹢如云繫柳阴。白发篙师閒理棹，就中还有济川心。
止则同原飞则鸣，野花芳草共怡情。幽禽尚有相亲意，何况人间弟与兄。
万壑烟岚昼未乾，半空和翠滴衣寒。老夫至此还吟眺，系马松阴暂卸鞍。
阑外芳塘半亩宽，波心月上涌金盘。酒醒盥漱天光里，捧得银蟾掌上看。
鲥鱼赤鲩动成群，戏月波间集藻根。时节到来留不住，尽随雷雨过龙门。
峰头云散日初升，色露微霞云尚凝。回首谢安高卧处，石床萝磴玉层层。
昨宵对月思东渡，今夕月明西渡江。红灯照渔隐数点，白鸟傍人惊一双。
恍疑混沌太古色，忽闻欸乃俚人腔。一天星斗浸上下，时有波影摇船窗。
月色虚窗逗客灯，坐疑身是玉壶冰。仙源几曲尘踪隔，云路千重浩气凌。
小鹤立庭浑似约，清风入座镇相仍。何当漏下催归骑，离合其如重友朋。
来从星汉下潇湘，妆点枫林入醉乡。锦字传情通万里，银筝移柱送斜行。
溶溶月色怜孤影，渺渺归心滞晚霜。堪叹杨雄头尽白，惟将羽猎奏君王。
好雨知时慰客心，须将滴滴比甘霖。紫薇花下凉先动，翠柏丛中晓更阴。
赋就漫誇神女丽，梦回巳感圣君深。遥怜谷口躬耕处，试听康衢击壤音。
小院回廊曲曲深，为谁频结雨中心。东风吹到第几信，节序俄惊百五临。
簇簇紫茸如可咽，萧萧华发岂胜簪。故园买去开还早，相伴溪梅水竹林。
节物惊心去日多，功名无奈白头何。中兴天子思丰沛，一月官程两渡河。
豹幡雉尾午风和，万乘时巡南渡河。千尺楼船龙出峡，擢声齐和太平歌。
预约春游辱手书，太平真逸两迂儒。煖烟晴日韶光蚤，剩水残山乐事殊。
千古高风香社会，四时佳景辋川图。村庄只隔洹湖岭，石径篮舆不用扶。
风送春香入野庄，花开银杏白于霜。客须知己长悬榻，话到忘形每閧堂。
烟外垂杨迷望眼，雨前新茗漱枯肠。舞雩归处宜高咏，先订佳期寓短章。
阳和旋逐斗杓回，雨后波㴠绝岸隈。横野被风翻麦浪，空庭粘絮落蜂媒。
酒须家酿先春熟，门待朋簪竟日开。赤壁重游携二客，洞箫兰桨几时来。
闭户山间理旧书，书多健忘愧通儒。游从有幸居相近，澹泊无营志不殊。
诗慢罚依金谷数，笑长模得虎溪图。帽檐时插花枝重，生怕风欺手自扶。
积善原深更积书，高门家世业专儒。天全硕果根株茂，人羡龙驹骨相殊。
异日定酬传笏志，只今已应聚星图。提携犹喜翁强健，望八年来杖未扶。
素心人远苦萦思，何处梧冈老凤仪。高谊每怀干里驾，閒情都付百篇诗。
悠悠世路年华改，寂寂山扉昼景迟。拟向兰亭续修禊，斯文寥邈慨羲之。
雨过林峦翠欲流，煖风湖曲聚浮沤。花间晴影迷蝴蝶，柳外新声度栗留。
胜景无边成独往，赏心何处忆相求。知君剩有临流兴，已办青尊待唱酬。
白鹭群飞下泬寥，顶丝披雨乱飘萧。草生夜入池塘梦，麦秀朝闻里巷谣。
吊古永怀寒食候，采芳欲上远山椒。湖头荇带牵新翠，分付舟人缓著篙。
水云飞尽见空寥，嫩绿池塘两岸萧。却扫未容来俗驾，咏归聊复趁童谣。
山厨午饷馀烧笋，野店春醅胜和椒。笑看波心垂钓者，巨鲇那得上长篙。
湖边风景惬清游，峻岭崇冈竹更修。满地落花红雨乱，隔林啼鸟绿阴稠。
玉川高谊来双鲤，弘景閒情付两牛。一咏一觞春昼永，笑看檐雀上帘钩。
莫恨流星堕渭滨，出师未捷已沾巾。天应留取生司马，归作他年取魏人。
军门被褐异隆中，抱策归秦竟事戎。犹喜遗言真有识，不教胡马向江东。
危计难成五步间，置君虎口幸全还。世人莫笑三闾懦，不劝怀王会武关。
朝歌长夜馆娃春，总为妖姬戮谏臣。何事邯郸贵公子，能因牴者杀佳人。
春色先从天上来，花枝尽发凤凰台。不知别后乡园树，寂寞书窗开未开。
西园春去绿阴成，已觉南窗枕簟清。帘卷斜阳归燕入，池生芳草乱蛙鸣。
叶过谷雨花犹在，衣近梅天润易生。独坐正知闲昼永，吟余消尽篆烟轻。
欲劫强秦事已难，可怜骈死为燕丹。美人玉腕将军首，恨满西风易水寒。
献璧相如亦壮哉，秦廷相顾重裴徊。渑池莫问谁强弱，羸得君王击缶来。
射猎归来夜已迟，霸陵亭尉醉呵时。将军莫恨封侯事，何限人间是数奇。
终军年少独称才，长揖青州太守来。奉使东归行建节，关门何事索襦回。
风沙容易老朱颜，飞梦犹能度汉关。若使单于终保塞，肯教胡马下阴山。
谁谓金丹可驻颜，空遗亭像凤台山。虎铅龙汞今何在，秋月春花岁自闲。
蹑履仙踪存石上，入天层塔半云间。我来欲询飞升术，辽海何时跨鹤还。
大将何年镇莞东，漫将戎器列群峰。升平号令无消息，零落风云有战踪。
金帽久闲苍藓合，黄旗不动白云封。更怜战马休山下，芳草长嘶岁岁同。
百尺舆梁控宝城，巨灵鞭石派沧溟。晴涵碧海龙光见，月浸银河鹊影清。
班史青年曾点笔，文园今日总关情。沙堤此去知容易，千里云衢透玉京。
五老匡庐第几峰，贪狼东出玉芙蓉。观山已契堪舆妙，卜算还占淑气钟。
砌畔芝兰娱晚节，楼前荆棣映春融。年年寿酒松花熟，丹诀真疑河上公。
乌帽笼头雪满巅，四朝人物八旬年。从来最乐因为善，悟到长生种福缘。
九鼎有丹曾服饵，三山何处访神仙。清时几见人中瑞，更喜星弧户又悬。
我亦与君同寿日，年年寿酒不同斟。未残篱菊凌霜晚，将进霞觞感岁侵。
驻世百龄何用药，丹成九转只留心。薄田香稻今当熟，浊酒燃荆聊一吟。
罗浮四百生云烟，铁桥流水何杳然。君欲结茅栖二葛，吾将杖策访诸天。
龙归夜过飞云顶，鸡唱朝闻见日巅。欲与王乔同跨鹤，淩风吹笛拟何年。
忆昔相从共少年，浴沂童冠对花前。竞船涌在今成沼，鱼袋洲旁亦作田。
旧族书香仁里厚，新英才翰兆沙圆。莫将花甲从头数，秀耸南山更十千。
四围绕屋绿阴浓，仰见璚枝缀火红。洁本脂凝称玉润，丹疑朱绘有天工。
词臣啖老罗浮日，妃子欢联驿骑风。自是江南声价重，品题何以续诸公。
沙明水碧茅溪上，风露香中小结庐。何处杏坛孤操远，百年花圣一窗虚。
清标自得天然致，太极谁知不在书。坐到无言浑与化，春风桃李又何如。
往年同事李轻车，幕府青年总不如。谈阵爱知司马法，临文能读鲁连书。
弓刀北塞秋风劲，灯火西堂夜月虚。今日相逢畏相别，天池早晚化鲲鱼。
涨天风雨揽离情，忽得新篇破宿酲。眼底字疑山月照，耳根声似石泉清。
每经佳节身多客，却忆征途梦亦惊。艾叶榴花濠上酒，元戎此日共谁倾。
地拱皇都接太微，寺连冈阜势峨巍。殿门幡动朝行道，塔院灯明夜启扉。
中使传宣香满袖，胡僧露坐罽为衣。偶因晴日陪游赏，喜得祥云傍马飞。
三年两度赐金归，南极文星隐少微。圣主恩深才不忝，上公情重礼无违。
问船回马丹阳郭，临水登山白苧衣。自念同征不同去，烦君为我访庭闱。
举觞问酒亦何如，四月初连五月初。出水大鱼看处好，望晴乾鹊报来虚。
睡多梦熟还乡路，湿久蜗沿插架书。安得此身轻似鹤，云头松顶寄巢居。
已晴还雨半阴天，石榻纱厨不碍眠。新水白翻风里浪，好山青染夜来烟。
心同渴骥奔鲸海，身学浮萍拂钓船。故国老亲思望切，数行音信若为传。
天地之间寄此身，九州随处结比邻。邓林东影扶桑国，弱水西沉析木津。
坐上竹书开宇宙，壁间藜火落星辰。不愁风捲三重破，惆怅谁为百岁人。
雨沥风飔池上亭，行人暮暮见鵁鶄。篱穿嫩槿侵枝绿，架引浮瓠接蔓青。
乡路渐迂违小雀，道心犹昧愧流萤。高轩閒砌逢秋洁，谁对流霜话晓屏。
故里已应无第宅，异乡今始见邻人。疏篱浊酒惊初定，高阁明灯话重陈。
阶下暗虫愁往事，枕边黄叶梦归身。乱离旧业知谁在，共道飘零泪满巾。
新加露冕拜纶丝，远水寒山木落时。天子刻期传诏诰，三军指日罢旌旗。
思乡欲上高崧路，望阙先扳古桂枝。别后若逢佳节近，数丛黄菊拟东篱。
越国相思楚水涯，江蓠如箭柳如丝。云迷巫峡神娥去，水绿湘潭帝子悲。
汉苑兰生人已寂，洞庭木落雁先知。佩蘅谁向芳洲远，寥落灵均一帙辞。
绿屏春晓露珠稀，地尽南天草木葳。石角柳芽风不到，小窗梅绽雨初微。
身随玉液寻仙侣，手捻沉香事小妃。碧草远郊人寂处，开帘唯见燕双归。
当年直谏几人存，此日偏承明主恩。开府北来熊作轼，大藩西去雁为门。
青萍晓拂霜全落，赤羽朝飞檄正繁。千里塞垣归保障，一身多病更休论。
祈灵汉帝有仙坛，阆苑秋阴碧殿寒。宦海几人同对酒，天涯九日此凭栏。
黄金台向荒城没，白玉珂从古陌看。回首红尘悲莽荡，紫云深处欲骖鸾。
琼宫故是仙家地，佳节相招此共游。古木萧萧松露冷，长空片片海云秋。
风尘忽老陶潜菊，樽酒聊登庾亮楼。秩散正宜同汗漫，何妨落日更淹留。
药房展玩水沉熏，想得真真夜静闻。不负芳盟同皎日，愿随幽梦逐闲云。
何处游踪好寄音，感君垂问敢沉吟。几时一放山阴棹，空谷跫声快不禁。
卜筑幽岩怕俗侵，尚通朋好不求深。孤悰只与君知道，为戒妻孥莫浪寻。
几夜猖狂别恨侵，踏歌相送最情深。明朝独醉黄茆店，更有何人把烛寻。
知君心赏寄灯楼，趁月追寻到晓筹。应恨狂朋漂泊去，明朝谁问拾钗游。
感君同病更知音，许把闲情次第吟。别去向谁吟一字，纵无离恨也难禁。
翘首南云一雁翔，愧无书问到池隍。乡园事事驱人出，只有朋欢系客肠。
白描纨扇夹湘筠，鬓影斜笼浅露唇。非是见君多掩敛，不禁羞忸为旁人。
手把琼钗叩绿筠，一声凄调激芳唇。萧郎半月无归耗，便似回文织恨人。
处处风波逐枕衾，相看今又到秋深。千阑百就多辛苦，只愿君心似妾心。
天妙相逢几称情，平生老菊尚渊明。千年著放莲花眼，莫遣南枝气不平。
此公元自一仁来，根向三才肯别栽。散得人间真种子，乾坤花满万灵台。
摩顶阎浮手欲痡，不知曾惠自家无。明朝且把收归我，康济乾坤一丈夫。
真惠凭谁问且真，百年偶醉十窝春。定知老秃明朝顶，模著陈纲太极巾。
不从贞处不看元，玉篴春风总浪言。明日中间仁一点，始知开落是同原。
尽遣东风问化工，南枝何与北枝同。谁知无限春消息，都在寒烟一抹中。
神翠真红万古妍，化机相与荡何天。披图多少尼丘梦，空有乾坤雪满颠。
王公作意下郊人，廊庙江湖梦亦真。投老千峰聊自约，初交一臂此何神。
青山两坐曾他雨，白雪连歌别是春。高逝凤凰九千仞，清都只恐绝无邻。
莺花笑弄祝融峰，来往应谁认此踪。老子梦多山水癖，中丞情有岁寒松。
可无巢父安唐世，况得南轩待晦翁。黄鹤楼前一回首，白云乡里看骑龙。
一灯何处写相知，对坐寒窗暮雨时。诗本平生非杜甫，琴才临老遇钟期。
尽堪出手名家早，但觉忘年得友迟。肯许无言真妙处，欲将千古慰深思。
锦瑟瑶尊送夕晖，城头钟漏渐稀微。回车莫怯溪云暗，自有明珠照乘归。
昔我归自黄山时，曾送龙虎张君诗。张君善诗逼张籍，淡若古瑟弦朱丝。
难兄之下有难弟，有道有术仍能医。携诗过我茅屋底，每忆令兄欣见之。
上清真人矞云气，南阳太守清冰姿。顾惭寘我珠玉侧，华胄遥遥那得辞。
君归见兄道贱子，别二十年双鬓衰。山中茯苓倘可斸，岁晚楖栗当相随。
灵关秋色白榆多，九月霜飞黑水河。天外雁鸿嗟阻滞，篱边松菊怨蹉跎。
南来邛塞无烽燧，西报临洮走橐驼。此日三秦忧不细，禁中亲诏出廉颇。
贺兰千队驻征麾，山后山前毳幕移。列嶂厂天攒剑戟，重关画地守熊罴。
夏王暑殿馀荒址，汉将高台接古陴。一自三城收戍卒，胡奴无复泣燕支。
洞庭东下楚天浮，挂席西过黄鹤楼。千载白云寒冉冉，一江巴水碧悠悠。
波摇鹦鹉洲前月，霜落芙蓉镜里秋。何事王孙邀授简，不堪乘兴雪中舟。
锦江十里锦城东，丞相祠堂暮霭中。鱼水君臣看定鼎，龙蛇风雨走虚宫。
参天老柏巢双鹤，落日长桥饮断虹。一自杜陵题洒后，直令千载泣英雄。
杜陵亭子浣花浔，秋色云光净远林。傍水芙蓉朝烂漫，缘江桤树暮萧森。
长留天地惊人语，不尽艰危恋主心。自古更谁推大雅，流风逸韵到于今。
东望龙门入紫烟，江行十里到诸天。长林暑尽松风细，匹红晴飞汉水悬。
一叩法宫心自远，况逢珠树月初圆。宰官现出僧休讶，不为笙歌载酒船。
宝箓元传大洞君，仙踪遥遍海东濆。曾闻石室飞丹日，又见新宫结綵云。
紫盖翠幢看缥缈，椒浆兰醑飨絪缊。巫咸为报元都使，消祲无忘父老勤。
山下春江一镜开，江回山转隔蓬莱。舟行仿佛闻鸡犬，时有桃花出峡来。
自从乡佐识名贤，瞥眼而今十二年。展墓风霜惊宿草，思乡心事付楼船。
云开巫峡千家月，秋敛巴江一镜天。须信圣明虚席待，春来遥望着回鞭。
老来轩冕不须期，还慕林泉岁月迟。双眼长青惟爱客，满头都白苦缘诗。
尚传天禄书千卷，犹对青藜杖一枝。无事闲来依佛日，白云深处启禅扉。
燎火香烟上紫微，郁罗天外敞琼扉。虹文夜抱芝坛下，海水心从玉几归。
宿雨乍消清禁篽，矞云初散拂朝衣。甘泉侍从何多幸，三拜黄封出琐闱。
五十年来赤子身，不知何假又何真。沧溟一叶飘飘去，直上天门见二亲。
哀哀父母我劬劳，羞药双慈色若焦。愧尔怀间真赤子，或时嘻笑或时嗥。
圣主垂情四海穷，特俞京兆镇荆中。当年箘簬三邦罕，近日流离七泽同。
江汉西悬流浩浩，山陵南望气葱葱。不须更上筹边策，自古安民是禦戎。
尽把夷齐许后身，荐贤当日果何人。山中宋史人希见，元是忠斋也宋臣。
郢曲弥高和转难，酒酣拔剑气如山。谁怜骐骥盐车下，不在君王十二闲。
身亡底事论迟速，疑信元关笔削权。华衮有褒须系日，貂珰何力敢移天。
鲁公生气谁云死，石显阴谋自合传。多少白头还牖下，姓名能得几人怜。
天涯此日逢佳节，细雨沈云迥不晖。翠挹紫岩连客座，绿浮芳草上人衣。
山花对酒垂垂笑，林鸟闻歌故故飞。千载独醒缘底事，凭君拌饮莫相违。
道似犹龙客似仙，孤舟清夜弄潺湲。波摇短棹声如慕，月到寒江影自妍。
兰芷独怜三楚思，阳春和得几人传。酒阑忽忆娥眉雪，未即投簪意惘然。
张公放逐沦亡日，唐主凄凉幸蜀时。北向丹心浑未死，西来黄屋亦堪悲。
长安实洒当年泪，风度虚劳去后思。便拟招魂知得否，登楼惆怅欲何之。
十年烽火照吴中，环堵空怀一亩宫。客舍惊乌翻夜月，宦途飞鹢退天风。
梁园宾客馀枚叟，楚国衣冠老白公。昨夜壮游还入梦，东华日逐软尘红。
蚤岁论文陋管中，策名曾拟荐南宫。雕虫信巧徒淹日，画虎无成笑捕风。
待诏远惭金马客，学书翻愧白猿公。夜窗误听鸡声舞，三尺龙光绕殿红。
燕寝香凝画省中，日长铃阁静斋宫。上台躔度联卿月，南国衣冠盛士风。
诸将策勋书太史，四方驰捷奏肤公。陋儒拟制河清颂，梦笔生花夜吐红。
大江一带限天中，千古繁华六代宫。虎踞龙蟠钟王气，天荒地老几秋风。
百年周礼存中国，九命桓圭锡上公。闻道水犀严大阅，革车千乘薄蒐红。
见说贤书有著声，词场吾党日峥嵘。一枝肯作寻常桂，尺璧能偿十五城。
往嗣东吴元秀出，深源今代岂虚名。还从雁塔看前辈，莫向龙门负此生。
郊行长为簿书迟，胜友壶觞已翠微。夹路桃花迷入洞，傍溪鸥鸟忆临沂。
松阴坐久还移席，草色春深欲染衣。红日下舂湖水碧，石桥齐踏彩霞归。
东望钱塘去路赊，鄞山鄞水隔天涯。非关雪夜空回棹，其奈炎蒸苦忆家。
短髻乌蛮簪茉莉，轻衫白蠙绣桃花。采莲亦有江南女，何用扁舟渡若耶。
石潭寒水翠如苔，日暮搴萝俯涧隈。投绠漫言浮海出，荡舟刚及隔岩回。
泉飞暗作千山瀑，龙去先从二月雷。不饮何须愁笑客，桃花洞口未曾开。
古今何处有神仙，鹤驾鸾骖总浪传。莫信空同邹道士，刀圭入口亦徒然。
欧阳自号无仙子，卓识真知冠古今。弱水蓬莱在何许，愚夫白骨紫苔深。
东海珊瑚百尺高，纶竿稳挂坐看潮。潮来潮去乾坤老，付与诸郎自钓鳌。
十载南安一醉翁，归来潦倒鬓飞蓬。故人又寄醉翁倚，如跨青天鹤背风。
相逢闽友厌闽音，莲幕先生动我心。接得南安书一纸，年来应恐二毛侵。
桃花落尽杨花飞，别后还应添带围。昨日姑苏台上望，洞庭山水思依依。
听雪听风过半春，江南杨柳尚含嚬。一枝折赠仙郎去，好做调和玉烛人。
诗景诗朋双美具，多因酒困废吟哦。别来最是关心处，轩外青山瞰绿波。
凄风挟雨滞归舟，孤负归期信宿留。借问昨宵东阁下，果烹鸡黍待来否。
重重楼阁护秋阴，剪烛谈诗坐夜深。一棹归来重梦到，信知还有不忘心。
海气蒸霞日始旭，照见碧桃初度熟。翩翩青鸟自瑶池，伴得女仙骑白鹿。
鹿衔芝草声呦呦，桃实累累枝上头。并入丹青图寿禄，因知萱草号忘忧。
谁共家园周览远，最是竹林推小阮。丝管骈罗日导舆，好鸟和鸣千百啭。
兰玉阶庭雨露长，阿宜岂特称文章。绕膝含饴多集顺，岁岁同开燕喜堂。
未辨斜阳与暮烟，枝枝不堕早春前。此中无放莺啼处，留待桃花二月天。
便得春风也是枯，藤萝不挂尽萧疏。遥知练鹊过新绿，只似河阳掷果图。
日散林霏见虎丘，故人清约此閒游。望深绿树知藏寺，吟遍青山始系舟。
塔院风来花似雪，剑池春到水如油。酒阑不尽吴中胜，老衲相招更倚楼。
山庄别筑楚城西，百亩桑阴水一溪。莎草雨晴黄犊卧，稻花风暖白鸠啼。
沽来官酒春祈社，读罢农书晓灌畦。孝悌力田新有诏，姓名还向御前题。
修髯如雪面如丹，芰制新成野服宽。潮近季真期卜宅，寺依灵彻话休官。
霜红柿叶尊前写，月白荷花镜里看。有约沃洲骑鹤去，卧云不畏碧山寒。
道林大士昔谈玄，海内今居第一禅。闲占白云千亩地，近依红日九重天。
赐田无役秋多粟，汲井长清夏有泉。劫石可消恩莫报，袈裟愿共祝尧年。
圣主虚心论道玄，宸章特赐起枯禅。瑞浮云彩来双阙，光映奎文动九天。
蒲座开函风满石，花池洗钵雨添泉。经驼白马今重到，绝胜摩腾入汉年。
曾轩东望帝州城，夜漏声沉寂不惊。八极天垂华盖近，三更月浸白河清。
传来玄史遗编在，和到胡笳几拍成。准拟长斋学苏晋，逃禅林下乐无生。
箕尾垂光地应灵，山来龙朔拱神京。淳风一代兴王盛，眼见黄河两度清。
大驾滦阳避暑回，凤笙龙管内筵开。侍臣催进蒲萄酒，双捧君王万岁杯。
画戟门开宿草新，一过此地一沾巾。归来燕子惊新主，开到梨花又暮春。
雨榻无因连海曲，星槎何处泊天津。梦中相见犹平昔，翻讶传来信未真。
恭承王命出岩阿，岁晏江亭奈别何。天下好山齐鲁胜，济南名士古今多。
帆将落日寒收港，马蹴层冰晓度河。好播玄风参国化，春城钟鼓答弦歌。
大荒南去渺烟沙，万里曾乘奉使槎。得句多留支遁室，藏书未减邺侯家。
风清晓殿陈三策，日静秋庭判五花。惆怅西斋凉月夜，山柈谁共荐槐芽。
石林霜叶锦斓斑，南村北村秋意闲。道士庄前一声笛，放翁艇子出三山。
积雨平原烟树重，翠厓千丈削芙蓉。招提更在秋云外，只许行人听晓钟。
宫门日出乳鸦啼，仙漏沉沉树影低。朝罢千官无一事，车声又过寿阳西。
拟买陶家地一弓，却看图画感秋风。向来翠竹黄花圃，多在空山暮雨中。
青林暖雨饱桑虫，胜羽离披湿翠红。亦有春思禁不得，舜花枝上诉东风。
迢递中山碧海东，烟波无处下孤篷。莺花易逐春光暮，云树空劳眼力穷。
流水音稀琴懒奏，致书邮远雁难通。多情只有西楼月，一色婵娟两地同。
咫尺招提久倦登，今朝乘兴访名僧。空庭过雨苔偏滑，老钵藏龙水自澄。
云伴鹤行松下露，樵冲猿抱涧边藤。留题泉石归来晚，踏破前山翠几层。
春风衫子试香罗，有客㩦壶别院过。尘世得閒能几日，溪南休把醉人呵。
泽畔行吟晚有君，天涯不复叹离群。高斋实下陈蕃榻，对酒重论李白文。
醉后旗峰当面出，别时铜岭一溪分。亦知会合离非久，伫望?堪日暮云。
十年谁复恋交情，屈指同君数故盟。白首几人怜意气，黄金空自误时名。
财分鲍叔难为友，识似周瑜事以兄。薄俗只堪供一醉，不妨长作酒狂生。
削壁冯凌截海潮，上方台殿倚丹霄。山攒怪石仍羊卧，岛入流霞有鹤招。
玉乳昼县看渗漏，蕊珠欲堕俯岧峣。劳君不浅登高兴，翘首天门思正遥。
辇道花残愁暮春，越王台下草如茵。山川半入蘼芜色，城廓全销车马尘。
几树人家临曲水，隔溪渔火是迷津。物情生态俱无赖，拄杖行歌逐隐沦。
一代文章见国工，清词高调几人同。不因下榻逢徐稚，谁识通家是孔融。
令尹关前占紫气，大夫台上赋雄风。瑶池咫尺蟠桃宴，玉液琼浆怅望中。
高卧罗浮二十春，读书谈道不知贫。讵期止辇收颜驷，敢谓逃名似子真。
蹭蹬一官还报主，萧条双鬓岂谋身。题诗尚忆梅花句，为掇芳华寄楚臣。
荡子乘春恣冶游，银檐半臂紫霞裘。贪看鞠蹴盘中戏，不解琵琶曲里愁。
骂坐但能狂使酒，迷花空自学藏钩。自言行乐千金少，笑杀东家老白头。
日落荒台啼野鸦，当时歌舞美人家。唾残银杏犹凝滤，醉染夭桃尚着花。
漫忆娇声传懊恼，似纡长袖转横斜。只今漂落知何处，独倚危栏听暮笳。
支策朝登江上山，杖头犹带暮云还。一声何处思归引，吹落颠毛两鬓斑。
出门终日雨霏霏，池上黄花约巳违。岂谓西风摧不尽，含章犹待主人归。
秋圃狼荒问落英，背违多事可怜生。也应一笑呈襟素，何处人间待目成。
苦忆东安文学老，得钱相觅且衔杯。乌衣奋事堪肠断，王谢如今焉在哉。
蒙阳昨夜山水泛，平田浩淼更无涯。细观不减东溟在，秪欠中流一个查。
楚乡千里堪为壑，目断明时拯溺人。今日长沮识鲁叟，况来无处不通津。
章江南下小蓬瀛，洪水频连数十城。天官莫谩谭灾异，海若井蛙俱眼明。
记得江城厄运丁，青天杀气昼冥冥。欣逢尧历犹洪水，要与东南洗秽腥。
海门遥望旧书堂，雪满壶山趣更长。奇字漫誇杨子宅，芳名袭见郑公乡。
寒逼茅斋一径回，竹书木影静徘徊。藜灯入夜何人到，疑有乘舟月下来。
黄芦??鸣秋雨，北雁南征度江渚。群分旅逐各有情，侧晲回看似相语。
啄者自啄飞者飞，忽然长叫入斜晖。片时残梦断还续，千里关山归未归。
谁令岁序多反覆，转使道途成骨肉。水有菰莼原有粟，犹胜鹪鹩一枝足。
我家旧在湘江东，十年秖住京尘中。送君无限思乡意，昨夜南楼闻朔风。
西来书劄慰寒温，感激空馀涕泪痕。人向夷门身未老，歌翻易水剑犹存。
新贻杂佩江篱结，旧种甘棠雨露繁。国士肝肠吾欲写，春风桃李自无言。
几烦封事达明光，请剑还期出尚方。祇信臣衷元粹白，难符众论不雌黄。
君门渐远恩非薄，宪府新开画自长。岂为食鱼思建业，将同回雁起衡阳。
急流蚤计赋归来，梦入华胥竟不回。尘没可怜无价宝，云骧空羡出群材。
年光冷落新香社，门望巍峨旧宪台。我为故情歌楚些，悲风萧瑟动蒿莱。
细莎村路绕山斜，涧水西头一两家。桑柘叶干鸠雨歇，茅檐索索响缫车。
维摩高阁起层层，驻马空门试一登。双嶂湿云寒阁雨，半岩枯树倒悬藤。
鹤行松径迎来客，猿坐蒲团伴病僧。浮世茫茫如梦幻，宁须吊古泪沾膺。
山影横溪夕照微，数声清磬隔溪西。石门晴雪落松响，沙岛寒云压竹低。
结社喜逢今惠远，留衣犹想昔昌黎。焚香已了三生话，猿鸟无情只谩啼。
神仙台观翳岚霏，金鼎丹成草木辉。潭静毒龙依石卧，山寒孤鹤伴云飞。
半帘暝色松杉静，一箸春香笋蕨肥。俗事累人催白发，来游此地澹忘归。
王事匆匆每计程，疏钟未动促前征。霜摧豆叶蛩声切，露滴松根鹤梦惊。
极目关河悲远道，侧身天地叹浮生。微官不似归耕好，却向何人说此情。
十年为客任东西，又御篮舆过竹溪。雨歇野田双鹭下，月残村店一鸡啼。
解囊沽酒酬新债，即景成诗续旧题。记得西堂寻短梦，池塘春草绿初齐。
茅庐低小种桑围，妻喜蚕收欲上机。雀乳空檐花点点，莺啼深巷柳依依。
交情自笑缘贫减，生计谁怜向老微。细雨池塘新水滑，芰荷初发未堪衣。
东邻离别恨依依，我欲甘贫静掩扉。风送泉声清绕枕，云蒸岚翠冷侵衣。
一春吟对庭花好，几日饥餐野蕨肥。却笑虚名成底事，不如倦鸟亦知归。
空山静夜不分更，睡觉虚窗日影明。应为不才忘仕志，却缘多病见交情。
白云自放生前懒，青史谁留死后名。食取充饥闻往哲，呼儿挑菜煮新羹。
三尺纤盈已自妍，垂丝风外系流年。祇愁修干亭亭日，听得莺声不忍眠。
榔叶椰枝结翠楹，每因岩石不知名。从今植向池亭上，好对春风作凤声。
春晴海上锦帆开，万丈龙涛转曲隈。日下鲸波飞绮縠，镜中仙屿出楼台。
彩衣尚恋黄堂梦，兰省新招白凤才。献赋他年回首处，五峰云外是蓬莱。
不须半滴云安酒，一日一吟工部诗。才自沾唇动颜色，何妨破量尽酴醾。
风来人醉楼堪倚，日落云横盏亦欹。大笑也应忘俗虑，夜来何以谢良医。
独坐方亭海月孤，东风楼上报更壶。香销人定凉初至，露下天高暑若无。
何处落梅吹绿水，几回高枕就青奴。岭壖五月空惆怅，半夜鸡声起壮图。
山萝高捲石桥濆，紫塔幢幢拂五云。雁影昔年还北渚，龙吟此日动南薰。
歌钟清彻流风转，舞扇瞻回落日曛。衣锦题名思往事，杏花亭上正氤氲。
秋屿潮生月正悬，天高海阔夜娟娟。龙沙万里蟾光动，珠浦三更蚌影圆。
风捲浪花惊宿鹤，水鸣霜叶触啼鹃。真游那得乘槎梦，直泛银河学阆仙。
五岭迢迢拥福山，陶公盘郁海云间。寒潭夜雨苍龙吼，曲水春风彩凤还。
竹径石边看独塔，草亭峰外送双鬟。仙台不秘长生药，蒲节松花可驻颜。
南陌朱楼并马寻，一尊尘外共披襟。齐姜久擅高唐曲，越客同操下里吟。
烛映纱厨春色浅，香飞罗袂夜寒深。云门寂寞当年调，惭愧钟期抱玉琴。
玉河堤畔步徐徐，扑面杨花飞雪如。春事巳看随水逝，宦情徒自向空书。
匡时有策心常壮，却老无丹鬓易疏。寄语荆溪萧进士，相思又是月明初。
佳境真如阆苑西，清风冠盖一时齐。飞觞于我频频劝，落日催人故故低。
独爱松间千岁鹤，不闻云上一声鸡。僧房暂息心如水，洗我烦襟万斛泥。
西北精兵阃外麾，将军一死竟何为。只缘峻法基秦始，不是奸谋中李斯。
二世山河随逝水，千年臣节重民彝。路人指点荒坟处，欲采溪毛一奠之。
山下村庄十亩馀，萧萧生计破荒初。香蒲细柳和云种，小屋低墙傍水居。
春暖行穿花径杳，晚凉吟倚竹窗虚。陶然一笑新联就，起向芭蕉叶上书。
闻说松庵处士贤，岩扉随分老风烟。青山对户自千载，白发催人无百年。
蝴蝶梦中寻傲吏，蕊珠香里觅飞仙。吟魂不逐西风散，常在梅梢落月边。
虎殿当头儤直回，寻真穿破白云堆。只传子晋朝天去，不见苏耽跨鹤来。
点易窗前空皓月，步虚坛上半苍苔。鬼神长护青龙剑，时有光芒映上台。
可恨人生无百年，儒英凋谢更堪怜。花间久撤谈经席，湖上空馀载鹤船。
琴为无人囊欲蠹，诗因有子稿还传。相知最是篱东菊，愁绝西风暮雨天。
深筑溪堂赋考槃，轻蓑小艇事纶竿。胸无俗气吟诗好，家有清风遗子安。
巢凤竹枯秋月冷，卧龙人去暮云寒。悠悠往事凭谁问，抱得瑶琴不忍弹。
天旌公子侯门死，图挟樊期七首孤。止为汉家真帝出，亡秦元不是燕胡。
梦里寻身身亦假，醒来觅梦梦还真。源头识得皆由我，道在无求梦不侵。
茕茕满目挂征鞍，母在肯教襁褓残。今日路旁皆孝子，身寒不敢泣衣单。
南国崔嵬势尽来，烟帆齐向镜中开。长空挂月疑无地，大海回风忽有山。
以我宝刀随流水，何年锦浪起楼台。妙高深忆济时者，江左风流有异才。
元良齿学简成均，朴遫如臣厕友宾。坐对空江邀祖逖，遥呼三诏愧焦君。
深更细听鱼龙语，片苇平分吴楚云。独使至尊忧社稷，肯教终日醉曛曛。
忆昔读书金山寺，墨花喷浪上青霄。楼台影碎云根活，潮汐磨砻鬼斧销。
卷石无多阅世脱，龙宫一半住僧寮。涛声时共人声语，静吸中冷说圣朝。
千峰高枕绿炊烟，蕉叶题诗课野田。稽古已知卑管晏，匡时犹未薄鱼盐。
东湖令借西湖长，明圣池连泰岱泉。吏散空庭鸟雀静，远山云起任挥弦。
河瀛望巴借深筹，樗栎还勤药笼搜。朝以扁公为太守，天教赤子作桓侯。
同人犹自称秦越，运腕先须问乐愁。昔有真人入御梦，一凡名已动金瓯。
前屯松树何笼嵷，手挽山河百二重。犬吠严城都似豹，铃摇清角语皆龙。
阵云战苦忠魂厉，塞月清悬赤胆同。听说西戎发上指，拟将提槊向云中。
宁前一线扼咽喉，壮士提刀孰与俦。山海当关蹲虎豹，肝肠如雪彻箜篌。
精严壁垒云麾壮，吐纳天河楼橹稠。结发屯奴七十战，何愁李广不封侯。
回湾曲峡引龙宫，曾作行云化雨功。老大于今心不竞，但言忧国愿年丰。
高馆张灯倚日边，银花珠树竞飞觞。珠明远浦光摇斗，花发新枝媚近筵。
闻喜正当休酺夜，衔杯共鐻洗儿钱。寄言言漏休频报，此夕欢娱倍昔年。
春满皇都灯满堂，言追佳节续瑶觞。藜吹火树明星汉，鳌拥蓬山近苑墙。
自有珠玑光绮席，不劳箫鼓闹青阳。沉吟共说十年事，清兴何如玉署郎。
谈经声教溢桥门，底事于今谁共论。去国有心悬白日，忧天无语对黄昏。
从吴北学怀张陆，佐汉宗儒鄙叔孙。愧我不材耽栎社，置身丘壑漫称尊。
曾窥瀛岛履蓬山，遗草犹存石室间。搢笏披书香袅袅，垂绅奏赋佩珊珊。
一归岭峤愁榆暮，岂有琼芝驻蕣颜。后进如君风雅少，瑶篇赠我不须删。
谁人秉钺最称雄，免胄今看有令公。队肃当关观立马，恩沾蔀屋见归鸿。
蒲觞争献安期醑，凤葛长披列寇风。不必寻真求药鼎，居然身老碧云中。
电斧谁将阿石开，飞泉涌出雪崔嵬。岩前滚滚珠为佩，涧畔泠泠玉作苔。
九峰奇胜崆峒上，太守雄题石室中。从此名山多令主，不须更倩白云封。
法驾清辰出建章，队前多是羽林郎。雕弓鹊血凝霜碧，锁甲鱼鳞耀日光。
翩翩飞盖御行宫，肃肃千官拜舞同。内使传宣颁早膳，银罂翠脯下云中。
六銮鸣玉赴圆丘，豹尾千重护衮旒。鹄立侍臣衔凤嘴，蝉联内竖拥貂裘。
风肃西山木叶飘，斋宫谒罢昼萧萧。从臣剑佩纷如雨，又报胪传促午朝。
仙水仙山有路通，人家遥住白云中。一溪春色无人管，流出桃花片片红。
曾共沧浪钓晚风，今朝江上又相逢。莫辞同醉船头月，明日烟波各万重。
萝茑阴中是几家，青山数转到门斜。桃源祇在鸡声里，不用缘溪认落花。
家书无雁到京迟，两月沉疴近始知。莫是劳心思远客，夜窗多诵鹡鸰诗。
哀哀枕上泪成冰，哭入长更不忍听。子母同眠犹较可，阿婆独宿更零丁。
一纸相思托便鳞，客乡人寄故乡人。看花深忆山中乐，只恐归迟不见春。
壮年游宦晚年休，落尽红颜渐白头。别郤江湖风浪险，扁舟归去入安流。
静中风月静中身，不见长安市上尘。自分封侯无骨相，只应终老作闲人。
饥采松苓渴饮泉，静中最喜日如年。衣冠不接闲宾客，只向诗书接圣贤。
东家歌舞隔花阴，日夜欢情似海深。独有西溪隐君子，一编探尽圣贤心。
富贵功名不动心，数掾遥在百花深。先人手种庭前树，长得孙枝满地阴。
玉立长身旧主君，百年遗事至今闻。宗孙宾客还如旧，只欠杨君小朵云。
廿年易过似流星，对酒怜君已暮龄。旧事凄凉半陈迹，一场春梦不堪听。
江天爽气动兼葭，南极星飞度岁华。世种潘桃贪结子，家环韩橡卜开花。
孙曾满膝金罍拥，伉俪双眉玉鬓斜。最羡八千方踰七，天台尝己泛仙槎。
六十年周岁已弥，邸居相与惜流澌。老妻屡證还家日，廷尉新除致主时。
竹叶一尊消夜梦，灯花数焰报春曦。此宵何事钟声早，玉佩趋跄拜赤墀。
冬来震索幸恩覃，新甲重临兴倍酣。圣主龙飞元及四，老臣马齿七加三。
忽逢白雪飘金殿，且向黄扉扣玉簪。最是阳春称盛事，丰年已兆胜传柑。
三十年来老夕郎，自甘废弃钓沧浪。岂期丹诏春无限，遂使青山夜有光。
疲马敢云犹识路，醯鸡今且复含香。金陵况是高皇地，求旧恩私誓不忘。
宝历万年接泰昌，致身天地半维桑。久捐枕上黄扉梦，任是巾中白发长。
丘壑自知甘角里，圣明岂忍废高阳。幸从此夕未称老，且向垆前百举觞。
辛年瑞色耀天门，天启熙朝正改元。万国瞻依新日月，一朝旋转旧乾坤。
衣冠虎拜南山祝，九五龙飞北极尊。况以老臣鳌戴重，遥从海上答君恩。
驽马自惭非世顾，误蒙一载两纶新。典章亦是清华署，樽俎宁容放逐臣。
已信皇恩频浩荡，宁知臣念益逡巡。三朝豢养犹难报，自许涓埃答圣人。
柏台古树两森森，奕叶扶疏十亩阴。干耸云霄逾百尺，根盘庭砌足千寻。
深坚终鲜招摇虑，苍翠殊烦眺赏心。可是历年培植厚，天风微起动龙吟。
北风吹雪暗江城，岁暮天涯共此情。试向尊前弹一曲，琵琶犹是别来声。
春雨春风花意狂，谁家溪上浣花娘。水流不管花心乱，花落能教水面香。
雨余芳草远萋萋，春暖游人信马蹄。日暮画楼归去晚，落花香里路东西。
黄金散作买花资，白首谁能恋故知。同作孟尝门下客，西风吹鬓独归时。
御水中流外不知，尚遗红叶旧题诗。纵然不放轻流出，犹是君恩未了时。
坏色鸾纹几劫尘，当年宫事谩题论。承恩特请饥民绘，天子呼来善女人。
遥持玉节下秦中，万里流云素鉴空。曲直肯挠三尺法，咨询都付一心公。
行旌渺渺瞻燕北，驿骑萧萧过陕东。囊里封章多少事，更期民隐达宸衷。
清世投闲粤海东，满轩和气透帘栊。优游霁月光风表，笑傲春台玉烛中。
万物有天皆畅达，寸心无地不昭融。多情更爱门前水，长似虚灵一鉴空。
万山高处雨声寒，倦客天涯兴已阑。地隔湖湘书故远，云连巴蜀道应难。
曾悲夜月青衫湿，又怯秋风白苧单。松菊成荒归未得，病躯深悔误儒冠。
山行苦厌路横斜，历遍湖湘未到家。雨脚傍人云碍马，树根成磴地蟠蛇。
老添鬓发茎茎雪，秋染枫林树树霞。陟屺望来空泪眼，雁书何日到天涯。
回磴断桥山日西，高枫叶赤飞满蹊。一家村巷到始觉，千树花源行转迷。
野夫欺虎度林黑，沙鸟避人穿竹低。欲移衾枕抱云宿，月白天鸡空里啼。
云雨黄昏无处所，虚亭凉色满空江。客中良夜秋三五，水底青天月一双。
露气凝珠依玉树，桂花飞霰落银缸。相看况有同心在，弄影酣歌坐竹窗。
东城灯市声阗阗，西城庙市争臂肩。燕姬利屣立不定，御史青骢难著鞭。
经旬盼望只一日，明日市门仍寂然。东吴儒生羁旅客，欲货珍奇双手赤。
那知市货也寻常，只有貂皮与狐腋。归来太息向僮奴，东西狂走何其愚。
忆过豪门真可羡，天琛海怪相辉眩。遮藏不许路人窥，识气贾胡遥望见。
独坐更初有所思，悠悠令我心如饥。谁教咫尺同千瑞，安得梦中一见之。
寿享人间八十年，全归正寝是升天。可怜一掬囚中泪，不到先生坟土前。
三十功名愧独难，秪将多病付仙丹。千金市骏应谁是，万卷焚鱼正自宽。
绿野云閒秋稻熟，青溪月淡夜鱼寒。迟归已负沧洲约，便信轻舟下急滩。
客怀何处寄秋城，欲与长沙吊屈平。江上逢人皆社约，舟中见树问山名。
烟波日静鱼龙晚，霜月天高杞菊清。暂共建昌祠下泊，上方钟磬夜分明。
忆从春燕共群英，乡国虚传甲第名。千里冰霜心尽赤，几人萍水眼偏青。
他乡得病悲妻子，薄宦归家笑弟兄。谁判忧虞需富贵，秖应江海老浮生。
北堂草树发新枝，堂上莱衣献寿卮。愿祝一花添一岁，年年长庆赏花时。
清波双佩寂无踪，情爱悠悠怨恨重。残粉黄生银扑面，故衣香寄玉关胸。
月明花向灯前落，春尽人从梦里逢。再托生来侬未老，好教相见梦姿容。
春尽愁中与病中，花枝遭雨又遭风。鬓边旧白增新白，树底深红换浅红。
漏刻已随香篆了，钱囊甘为酒杯空。向来行乐城东路，青草池塘乱活东。
红霞潋滟碧波平，晴色湖光尽不成。此际栏杆能独倚，分明身是试登瀛。
培风鸟瞰只神游，闹罢琼枝又恁愁。莫负心期飘泊路，岂知身锁静安楼。
形骸托与自然寄，泥壤终将分子留。宁垦良田三百亩，不教堆起一坟丘。
雪满空山晓会琴，耸肩驴背自长路。乾坤千古兴亡迹，公是公非总陆沉。
李白才名天下奇，开元人主最相知。夜郎不免长流去，今日书生敢望谁。
扶头酒醒宝香焚，戏写蒲东一片云。昨夜隔墙花影动，猛闻人语唤双文。
迹绝丘园七载移，重游差慰梦中思。尊前黄鸟皆新友，楼上青山是故知。
松菊尚馀高枕地，萑苻休话探丸时。年来鼓角无宵警，垂老生涯应在斯。
解袂河梁廿载馀，江天漠漠羽鳞疏。春来正有连宵梦，雨后惊传隔岁书。
世路几人曾著眼，门墙多义独怜余。沉涵五夜神飞处，犹在芝山课艺初。
鄱湖弥望水连空，冉冉苍云度远鸿。锦字读来新月下，瑶函发自旧天中。
治惭单父无芳韵，碑出桐乡信古风。一纸悠悠徵万户，白头相忆此心同。
瑶池先进汉江卮，转眼增筹十载期。初拟高盟循洛下，那知清宦隔天涯。
三台元属君家旧，七帙犹耽吏隐奇。尔不负丞丞负尔，铜龙应有御音驰。
长林谁复忆弹冠，畏路犹嗟伏枕难。巳订烟岚成石友，更惊风雨动泥蟠。
青山自送千寻碧，白首宁销一寸丹。几度月梁怀有道，清光真作玉容看。
杯阑冲暑策骑忙，别我匆匆入豫章。为带一封趋建业，又持三略献明光。
行时古道榴花灿，到日天街桂子香。京国故人如有问，莫言出谷好飞觞。
自从风影报仙舲，只道沙湾动客星。望里日穷千顷碧，意中时见数峰青。
因占宝气寻江渚，得引鸿函出洞庭。五载梦魂如乍醒，好期秋雨话新亭。
纵横干橹力勤王，存丧玄穹自主张。战马远来嗟屡北，飞龙新立泣旋亡。
三分争鼎同诸葛，一旅兴基异少康。野草寒燐精爽在，暮秋山下月苍苍。
三闽四广不堪论，念及祥兴倍怆神。失鹿君王归海若，从龙妻子作波臣。
乾坤抱憾峰岚黯，风雨含冤岭树颦。鼠臂虫肝谁得免，纲常扶植赖三人。
舳舻破海已无功，泪洒慈元几夜风。故国山河汪浪里，新祠樽俎夕阳中。
一生未雪程婴志，万死难灰祖逖衷。我亦临流愈慷慨，敢将成败论英雄。
红叶黄花峻岭阴，囚燕淹广恨犹深。化儿降祸金瓯缺，飓母扬威玉玺沈。
太史编年多炳耀，骚人怀古漫登临。指南集杜那堪识，肃气萧萧透短襟。
成仁取义此心安，运去舟沉祚复难。大学数行酬赤扆，小楼三载误黄冠。
川陵在在非胡地，坛宇年年祀宋官。山色自青波自绿，春霖秋旭粤天寒。
何处砧声向晓催，远峰斜照系高台。尘吹落叶归人急，影带飞霞过雁哀。
脉脉小溪潮渐浅，离离幽径菊频开。登临不禁裁清赋，莫道今无宋玉才。
碧水池边便会心，清风林下每披襟。宜家喜究妻孥乐，在野羞裁婢仆吟。
欠饵钓何非得意，无弦琴亦有知音。从来壮士真颜色，宁系床头一片金。
小閤檐铃弄响沉，短墙花树落英深。体胖岂向钱名癖，性洁何须水号淫。
鄙矣卞侯投璞玉，贤哉韦相少籯金。前阶月冷帘风淡，忽悟箪瓢乐可寻。
陋室安閒亦广居，魂清时化蝶蘧蘧。逐贫懒赋怜杨妄，乞巧无文笑柳疏。
玩世曷辞呼是马，临流谁谓乐非鱼。所忻菽水遑将母，不学王孙致倚闾。
澄清惹咏濯缨歌，一望连天万顷波。披画有时浓藻墨，织绫随处度鱼梭。
迎风海面银花烂，映月江心玉镜磨。流入七弦成雅操，钟期高悟叹江河。
才解计台朝北阙，复司留钥赴南都。成周召伯尝分陜，晋代陶公亦镇吴。
万里长江天共险，六朝遗迹草空芜。庙谟方尔资黄发，莫羡扁舟范蠡图。
冲沁溪头泊钓舟，并骑羸马访山游。松檐长宿三春雨，麦陇初登四月秋。
地僻安禅僧欲定，时平击壤我能讴。悠悠万事浑无尽，瓜熟青门有故侯。
潼关西下望咸阳，四塞山河古帝乡。沃野桑麻环陆海，沿边川徼护金汤。
周陵古庙人犹拜，秦殿遗墟草已荒。千古是非终自定，西风立马几徜徉。
赤县层城列羽旄，往来车马日劳劳。水流北去天河近，山拱西来禁阙高。
长路强驱心已倦，清秋怅望首重搔。满篝禾黍斜阳外，何处春讴对浊醪。
高柳平堤列两行，柔条拂面引风凉。蝉声远近鸣相应，马足东西去各忙。
伏尽相如犹病渴，秋来宋玉更悲伤。独怜野叟茅檐外，一枕松阴午梦长。
幽窗扃雨一灯明，独宿空堂此夜情。陇道寒深双鬓短，关山路险寸心惊。
天连绝塞风烟色，秋入荒城鼓角声。却忆马周投逆旅，一樽寂寞对谁倾。
西行终日雨冥濛，隐约岐山入望中。周室馀民犹穴处，雍郊旧俗重农功。
远离狄难从姜女，肇造王基自古公。凤去桐枯何处问，离离禾黍起秋风。
湿雾经旬淹白日，晴峰今日倚丹霄。颓坡荷锸开榛径，缺岸横槎接野桥。
玉节北来鸿信断，金城西去马蹄遥。汧阳县郭居人少，风露高秋夜寂寥。
十二金牌一日催，三军恸哭捲旗回。马前果中书生计，河上深孤父老来。
开辟乾坤无此变，古今成败有馀哀。皇明尽复中原土，地下忠魂亦快哉。
彤廷昼永午风恬，冉冉游丝罥画檐。绮席骈蕃颁内宴，麻衣鲜㓗对宸严。
殿前梦笔状元策，日下祥云太史占。三十年前曾滥试，白头供事愧重沾。
溪上谁留紫翠堆，秋风吹送重阳杯。玄霜故染千林碧，天籁时传万壑哀。
日月此辰应有会，江湖浩思渺难裁。明朝幸释方隅甲，萸菊扶衰拟再来。
故山回首锁烟霏，廿载驰驱未得归。偶尔攀萝寻绝顶，那堪把菊对芳菲。
溪云潋淡秋容静，疏雨微茫梧叶飞。似有宿缘成主客，呼尊更酌醉斜晖。
同年三百道相如，天地生人又一初。闽水有情春送棹，塞鸿无恙夜来书。
诗成綵笔云连扫，红满胆瓶梅正舒。赋罢远游谁与和，烟波渺渺正愁予。
高台初日上嶙峋，芝草琅玕别有春。不用丹青图将相，只留岩壑待幽人。
沅湘千里心如水，湖海双眸具者稀。我有九渊蟠未定，凭君眉角觅真机。
秋色山光到处鲜，当秋宁负看山缘。非因访古按图箓，谁解寻仙扣洞烟。
紫雾羽衣长不散，石炉丹诀已无传。乘风欲问瑶池事，可有青鸾寄素笺。
寝殿秋风鸣佩环，金银城阙映秋山。何期王气钟祥地，尚有仙踪留世间。
半岭似听鸾啸下，疏林犹想鹤笙还。与君再扫松阶坐，一隔红尘未可攀。
粤社诗盟见汝才，碧云千里梦初回。山中旧业依丛桂，海畔春阴怅落梅。
闻道赋缘招隐就，似怜人尚折腰来。何时得共餐霞侣，涧月岩花照举杯。
几载周南欲二毛，好将白雪向谁操。前薪薄宦怜余拙，丰草逃名羡汝高。
万壑云霞生倚杖，四时花月照濡毫。卜邻近有樽前约，雁帛空传望尚劳。
七月浮槎秋未来，楚天摇落雁先哀。边厓五语三城戍，江上初传七夕杯。
篱菊此时零落满，南冠何日对花开。美人心事他乡话，西蜀缄书手自裁。
落霞湖上晚山稠，迂叟经年守一丘。骢马忽传今雨至，兰桡多谢好风留。
病从此日如轻健，诗续前题更唱酬。早晚豸冠霄汉立，林间谁与共清游。
南台骢马赴神京，黄阁难兄慰别情。耸壑苍松坚晚节，连城白璧擅时名。
盍簪旅邸啼莺好，分袂邮亭过雨清。此去相期勋业重，他年曳履侍承明。
故家池馆锡山阿，门径宁容俗士过。清閟阁空诗社散，蛛丝窗户落花多。
三朝省部旧名臣，出守闽南德化新。共喜寿康娱晚节，俄惊鵩鸟集承尘。
空馀事业留青简，无复衣冠谒紫宸。却羡贤郎能接武，蜚声粉署正青春。
雪后山窗读易时，胆瓶清晓见冰澌。老人坐悟先天理，无限春光在一枝。
故园兵后阻相酬，乘兴能来慰我愁。花竹渐芜因避地，江山无恙复移舟。
赤阑回合垂杨暮，白屋萧条野水流。诸将昆崙如早下，持竿吾欲卧沧洲。
凤凰鸣矣明诚开，土木群工翕于来。仓宰工房耆二老，殷勤合得酒鹅回。
钓迹茫茫何处觅，吉州亦有富春江。袛缘风韵云霄上，故遣芳名记异乡。
滔滔逝水东流去，千年景仰富春江。我欲瓣香礼像肃，祠堂缥缈白云藏。
槜李经行冰凛冽，韶华催促七星霜。爱客冲寒蔡贤尹，星轮杓转照湖湘。
鲈鱼味美同君赏，对奕联航入浙江。凫舄日边飞去翼，治蒲善政对天扬。
当年同看洛阳花，今日相逢酒色赊。雪阁湖山清话洽，匆匆分手又天涯。
记得唐人诗句好，贵人白发是称公。笑将髭鬓学年少，时对菱花亦作忠。
东风扫雪柳萌芽，水直轴舻陆走车。鞭指江都占春信，花香衬马入京华。
雪花飘乱同吟处，蜡炬光残密语时。今日风光容易别，天门信使好相迟。
此生幸值东周际，从者胡罹陈蔡忧。今日东风遣归去，背驰南北思悠悠。
军城雄寄古端州，虎竹今分圣主忧。五裤歌因廉叔至，三枫诗似范云游。
天开岭峤登楼见，江下牂牁绕郭流。便欲移家栖石室，敢将县榻望君侯。
倚剑休歌蜀道难，提刑风采重台端。新袍刺豸绯偏称，御敕盘龙墨未乾。
人困疮痍思按节，家传韬略试登坛。祖筵正及黄花候，珍重离觞一共看。
今日何日春始临，归心无奈只幽吟。唤愁草色为谁动，含冻雪花翻自深。
塞雁度江终北思，楚人拘晋亦南音。灌园白首真吾事，抱瓮行看入汉阴。
雪花片片风吹过，书生破屋甘饥饿。去年瓮头新酒香，一尊两尊遥饷我。
今年新酒巾未漉，瓮底坚冰椎不破。此时知子更愁思，拥被呻吟但僵卧。
令弟兴狂携竹杖，老兄思苦卧藤床。草堂空踏青苔破，萝径难消白日长。
应惜萤窗劳笔砚，恐惊蚁穴梦侯王。入门不语悠然去，蝉噪槐阴下夕阳。
一语裁成漫古今，几回天梦欲沈沈。疲癃偶拜千年手，天地终知一七心。
活水我真茅屋老，春风人亦杏花深。酒杯烂醉姚昌裔，不苦深山抱膝吟。
姑石嵯峨不可攀，妆台更在白云间。丹梯下压龙蛇窟，铁锁高悬虎豹关。
使客未鸣苍玉佩，江妃先亸绿云鬟。江南莫道无形势，笋立天门第一班。
雨霁清流玉满川，锦衣簇簇立沙边。旋沽南石桥头酒，聊送东风江上船。
行色一枝春在柳，去程千里水连天。待看考绩归来日，细听莺声奏管弦。
三月都门莺乱啼，郎君春色上朝衣。潘生况拟供调膳，张敞仍须学画眉。
南陌酒香银瓮熟，西湖月朗画船归。极知身负君恩重，莫遣心随粉黛移。
不将红紫竞芳菲，似与天公别有期。金缕织成云外锦，珊瑚长出海中枝。
一栏国色君须记，满袖天香我所思。陪赏喜同诸俊彦，醉歌浑似洛阳时。
故人家住大江边，又踏鸥波已七年。养鹤亭深栽竹地，读书窗袅煮茶烟。
论交有道惭垂顾，推毂无能与荐贤。莫道相从忘夙昔，梅花冰雪岁寒天。
荆扬文物冠南邦，诗作长城拟受降。汉氏菑畬今有几，陆家兄弟旧无双。
窗听夜雨消银烛，帘捲秋山倒玉缸。为谢归来陶县令，几时挥棹到沧江。
将军忠节冠荆扬，千载精神日月光。血战孤城身已殒，名垂青简汗尤香。
残碑堕泪空秋草，折戟沉沙自夕阳。我亦有怀追国士，为君感慨奠椒浆。
松华金粉落春衣，有客过门索赠诗。司马岂无乘驷日，终军又是入关时。
新丰树色云中露，长乐钟声雨外知。好去风流三语客，恩波咫尺凤凰池。
雾捲黄沙浪蹴天，衣冠同载泛湖船。香炉倒影凌银阙，瀑布无声落紫烟。
秪可吟诗招五老，那堪接武厕群贤。袖中亦有凌云赋，愿借长风到日边。
罗袜香尘太液池，凌波化作玉莲枝。始知秦虢承恩日，不似皇英望狩时。
翠袖相携誇窈窕，银屏双倚斗腰肢。明年献颂甘泉里，朱草嘉禾未足期。
画栋珠帘烟水中，落霞孤骛渺无踪。千年想见王南海，曾借龙王一阵风。
迢迢南国有诸君，白社当年结白云。笑向乾坤开混沌，漫从岭海见人文。
花明百越千村晓，水到三山万派分。烟月浮邱秋自在，几人把酒挹清芬。
两岸风花赴彩筵，共凭水寺一流连。大江波漾骊珠色，沧海僧留梵宇烟。
冠盖并酣琼岛宴，鱼龙亦识使君船。野人醉倒歌钟夜，漫借双林半榻眠。
珠寺依依蜃气蒸，相逢海上几宾朋。中流亭榭云随动，四顾苍茫槛可凭。
石壁千年留赋笔，松花尽日伴闲僧。酒阑烟暝天风起，万里离愁为汝僧。
谁堪行客日匆匆，话别天涯酒正浓。万顷波涛浮古寺，两崖云树度疏钟。
潮生沧海催飞鹢，天转延津看跃龙。南北地悬瞻望切，好凭振雁寄行踪。
落落东南旅思曛，淡烟古刹喜同君。潮吞江汉帆樯乱，山瞰鼋鼍日夜闻。
谈笑天中惊过鸟，阴晴杯里转行云。最愁两岸青青柳，醉倚春风傍席分。
入望寒光万里馀，钓舟隐隐浪灯疏。山河亦有阳回处，天地何当日浴初。
千丈长鲸翻浪紫，三更高阁听鸡舒。野人乍识扶桑胜，愿作沧江一老渔。
野鹰栖老江边树，整刷毛衣矜爪距。深林未见攫妖狐，近市且知争腐鼠。
天生羽族谁尔雄，尔德不肖形躯同。云霄真骨死炎瘴，来者如斯往者空。
先朝文物佳公子，善写苍筤一两枝。不有百年真翰在，清风高节几人知。
城中无土种琅玕，苍翠时时画里看。最忆西山秋影静，满身凉月更凭阑。
高阁留宾酒满杯，秋风千里雁初来。故园松竹平安在，天际归舟不用催。
柳下金沟煖似汤，羽翎全短毳毛长。睿思不及鹰扬力，爱画舟前似酒黄。
宴安花木应成癖，游戏翎毛思有馀。内苑养雏何所赐，右军能写道家书。
疏花老干转春风，独坐观书夕照中。倘许苍苔分半席，也来林下论参同。
月到书帷夜肃然，南枝微有暗香传。静中紬绎先天学，消长盈虚在目前。
三绝韦编一洗心，碧窗风露静沉沉。寒灰自画周天卦，月上梅梢夜已深。
凉霜八月塞天寒，飞度衡阳楚水宽。少妇楼头初掩瑟，一行先向夕阳看。
竹树??过雨青，沈烟一穗绕云屏。道人无复封侯梦，自读浮丘相鹤经。
才看黄落梧间叶，又见青归柳上枝。慈母鬓毛纷似雪，小儿方寸乱如丝。
江山不阻还家梦，笔札难穷感旧愁。回首北堂心最切，可怜无计买归舟。
乌母含饥守故巢，乌儿折翅堕林皋。相呼相应空相忆，夜冷霜清月正高。
生绡一幅写烟萝，燕尾蜂腰曲折多。最爱小桥杨柳外，可能容我著渔蓑。
吾家烟树水南村，尽日观书静掩门。地僻喜无车马过，春风正满绿苔痕。
门巷萧然午睡馀，纷纷鸟雀噪阶除。明窗净几无閒事，自录农桑务本书。
偶栽佳菊傍幽泉，岁晚泉清菊更妍。掬饮掇餐聊适意，不图却疾制颓年。
林下渔樵平日侣，雪中梅竹岁寒交。幽居剩得春风力，不放红尘过小桥。
石莲不信世人栽，太华峰移一瓣来。高洁岂为盛酒器，坚贞长傍读书台。
纵然剥落伤全璧，犹胜沈埋卧绿苔。寄语黄门好收护，玉函珍重莫频开。
一叶芙蕖翰墨香，百年故物藉珍藏。换鹅人去遗书在，瘗鹤铭存旧迹亡。
承露尚堪毛颖饮，含污不怪客卿狂。皂囊疏草常咨尔，未敢淹留在玉堂。
名花旖旎入秋多，赏兴休教错莫过。自是灵根分太液，秖疑净质洗银河。
玉京绛节承仙宴，洛浦霓裳湿素波。惜取幽香思采掇，西风吹汝奈如何。
金塘石槛禁庐东，喜见芙蓉出水红。香远澹浮尘界外，睡深娇倚月华中。
霞幖冉冉采珠露，翠葆重重障晚风。静玩了无尘俗念，恍疑身在水晶宫。
若耶仙子下丹丘，笑倚寒漪净不流。沆瀣和香澄玉宇，星河乱影转琼楼。
六铢荏苒凉轻沁，万玉玲珑翠欲浮。迢递梦魂何处所，商飙吹老五湖秋。
谁种名花近玉堂，地灵物异发祥光。风披白日翻琼盖，露冷青冥浥绛裳。
浪说齐宫曾拟步，不须汉署别焚香。閒来吟眺浑忘倦，葛苧飕飕生暮凉。
与客携樽避夏炎，莲池返照浪纤纤。遗风想像情何恨，馀韵低徊景可拈。
香褪红芳翻碧沼，光浮霁色上疏帘。观莲若得莲中趣，濂即莲花花即濂。
聚首堪悲碣石天，空囊还著远游篇。书生忧国真无赖，倦客寻僧却有缘。
万里山河孤笑外，五年烽火醉吟边。忽听急管催兰舸，愁绝西湖几瓣莲。
河阳车骑散重阴，羽猎声华在上林。望阙几年沧海使，出关今见白云心。
梅花江国行频见，春色龙池到已深。揽袂莫须三叠曲，垂裳方御五弦琴。
未离闽底已还家，才跨飞鸢又眼花。堪笑曾郎更心毒，乌藤轻放老玄沙。
祖父田园俱属我，中间树子岂田地。连枝带叶和根拔，要见儿孙意气豪。
黑漆竹篦非触背，大地山河俱粉碎。咬人师子急反身，莫学韩獹犹逐块。
黄龙一唾绝迟疑，笑杀傍观又可悲。姹女已归霄汉去，獃郎犹向火边栖。
山前田地卖还买，松竹清风痛自怜。堪笑梦中夸富贵，觉来那直半分钱。
大藏教文为切脚，钵啰娘义最深幽。孔门弟子无人识，碧眼胡僧暗点头。
年穷王老夜烧钱，断送难逢下水船。懵底不知身到岸，随他寒暑谩推迁。
琉璃田地无根草，信手拈来属老卢。不似时人开著眼，再三捞摝费工夫。
风荡彩舟明月中，鸳鸯湖上水如空。城中年少能歌舞，也学蛾眉故恼公。
好山多在石湖西，草色新年绿未齐。亭子半开修竹里，一帘春雨鹧鸪啼。
竹深门闭乱藤垂，隐几观书欲倦时。长啸不知风起处，槐花吹落戏鹅池。
雨后蒲芽绿满池，出门闲望莫归迟。小娃不道人伤别，自炙银簧对月吹。
道人家在南山巅，长日罢读秋水篇。迩来种竹不数本，稍觉窗户生云烟。
龙稍交交翠欲举，恍疑泊近湘江渚。鸾凤翻影云背来，高处风惊夜深语。
东湖隐者亦好歌，手把绿玉披紫荷。清晨梳头踏曙色，到此徙倚聆秋珂。
卜君之画迥不俗，卜君之容美如玉。明朝拟买好东绢，请君写我筼筜谷。
曲阳城外佳林苑，翠竹苍松夹清浅。诛茆飞构凌窅冥，伫目幽观极深远。
李侯伯仲神仙人，棣花辉映兰玉春。当时起坐此亭上，挥洒翰墨成天真。
一别流光去如水，亭榭荒凉日倾圮。松楸偃蹇双墓间，狐兔纵横夕阳里。
迩来感慨江之东，白云知子来秋空。神悽意怆思莫极，为把浊酒临北风。
广西少年轻学文，学武游远从北军。檄书催渡蔡河水，广西少年同日死。
黄沙滂滂河水浑，髑髅锁血埋腥魂。惟有当时战残铁，夜夜寒芒烛华月。
李白醉著宫锦袍，倒骑长鲸鞭怒涛。笑歌濯足九江水，睥睨万象轻鸿毛。
先生早已避名誉，远棹孤舟弄云去。夜深手把明月光，更访龙图读书处。
十年琐闼伏青蒲，封事何如贾大夫。一出云霄容折槛，却令名姓佐分符。
行探禹穴金为简，坐啸稽山镜作湖。咫尺更逢前席召，帝城春似汉西都。
桑树阴阴啼布谷，野草青青隔湖绿。驱牛渡水湖南牧，中流水深莫放犊。
蒲草缰绳槿树鞭，横骑牛背稳如船。但令草长牛常饱，不怕公私田不了。
落红满地春将半，细雨斜风玉零乱。槿篱萝屋两三枝，翠袖低垂白石烂。
太液池边万岁山，上林几许非人间。掖垣埤闼春阴里，记得题诗晚直閒。
春风淡荡湘中林，桃红李白春光深。林隅菉竹密如栉，罗绮不到蘼芜侵。
羲和南驭西风蚤，劲节青青老还好。君看旧日竞春芳，不及湘林路傍草。
洞门高阁春多雨，凤沼无尘涨新水。九天空翠润生香，一道微茫清彻底。
分流日夕响成雷，白石苍松飞浪催。馀波万里沾枯槁，始信黄河天上来。
悬崖照水生丛兰，杜若洲空修竹寒。光风夜转吹不落，国香倒拂青琅玕。
涉江远道谁堪采，晚节平安应未改。梦中犹自忆同心，楚乡风雨知何在。
东风吹暖到溪山，昨夜青牛已度关。天上功名轻脱屣，壶中甲子类循环。
新春年谱须重纪，旧日诗笺手自删。三世箕裘诸子贵，百年诗酒一人閒。
时开露积留人饭，自署遗经觅主还。雨露有恩垂凤敕，林泉无梦入鹓班。
广文道出羲皇上，高士名存伯仲间。好记遐龄千万载，岱宗高亘水潺湲。
瞻对从容晷屡移，晚阴松径出迟迟。归来便向妻孥羡，千载儒生际遇时。
御苑亲耕喜有秋，闾阎犹系花农忧。深惭变理臣无补，祇觉霜添两鬓愁。
传闻边将谨防秋，宵旰何劳圣主忧。早晚西征罢归士，衔枚无复室家愁。
深居恭默养天真，藻思风生笔有神。珍赐宝藏期百世，馀光犹足耀乡邻。
不假清虚味道真，至诚志气自如神。微臣辅德知何有，两载深惭备四邻。
诸将勋名占上台，桐江烟水独徘徊。谁知千载风尘后，不见云台见钓台。
故人不仕意如何，岂爱清风一钓蓑。伐木不违千古义，首阳西望共嵯峨。
一笑溪头得杖归，百年端许病相依。只愁他日乘龙去，何处淩空独自飞。
自揽山茅搆此台，一尊今始对君开。昭然白鹿当年论，尚有馀风动草莱。
送郎便是别郎时，满眼烟波岐路迷。尘世水从深洞出，玉箫霞自翳门归。
藤床锦簟怜孤梦，朱鹤娇莺共晓晖。莫向溪头再惆怅，塞天云起白龙池。
一天新月半垂钩，黯黯浮霾已度秋。良夜呵云观五岳，短槎横汉系孤舟。
清声到耳松犹舞，瑞霭填空翠未收。光景不须嗟岁暮，好春花柳又前头。
灏气溟腾烘碧天，沧浪直浸到黄湾。一丸漱出混沌子，万国遥瞻若木山。
尽把辰星埋海角，便从旸谷见天颜。回旋觑破玄虚窍，阖辟分明咫尺间。
望断樵山山上云，紫云羌与白云分。云裳云幔翳云谷，凤出凤归谁凤群。
我更稻粱惭鹤梦，不堪湖海见鲸奔。只今箕颍虽丛桂，亦囿寰区沐舜薰。
郭东草堂无俗嚣，画屏静对青岧峣。暮灯隔树影明灭，霜钟吼空声振摇。
莲秀虚疑太华出，桂幽实爱小山招。为贪鹤背思千里，拟接虹梯问九霄。
兰舟远汎故情欢，柳径相邀月色寒。贫居市近能呼酒，懒性人逢不整冠。
黄花醉可簪乌帽，水槛閒宜弄钓竿。不是同心念幽独，碧山那得共君看。
下马柴门日已曛，灯前悲喜话同群。空江岁晚无来客，远道情深独见君。
瓦瓮细倾山郭酒，藜床閒卧石堂云。莫言古调秪自爱，且诵新篇慰我闻。
七看梅发楚江滨，多难空馀一病身。阙下简书催物役，镜中癯貌愧冠绅。
非才岂合仍求仕，薄禄深悲不逮亲。此日沧波理征棹，回瞻松柏自沾巾。
浮生奔走遍尘埃，重对乡山病眼开。北望几回仍赴阙，南还今日始登台。
袁江晴抱星辰下，燕雁寒冲雾雨来。攀磴俯林坟极目，抽毫作赋叹非才。
府公地主催科剧，高阁看山引兴来。三峡波涛深送酒，万峰岚翠迥登台。
黄花似与秋期约，尘世难逢笑口开。遗德古来韩庙在，为寻荒碣斸苍苔。
病来浑与故人疏，珍重能劳长者车。地僻柴门堪系马，家贫蕉叶可供书。
莺花对酒三春暮，风雅闻音百代馀。长愿饮河心自足，却惭和郢曲难如。
素琴远抱有馀情，草阁孤峰眼共明。黄菊几逢词客病，绿尊今对故人清。
留君小作山中宿，念我虚题榜下名。信有膏肓在泉石，十年从宦竟无成。
山游处处见山情，极目秋空万里明。石磴屡缘心未倦，松亭小坐思尤清。
林中久负幽人约，壁上新题过客名。自是登高能赋手，看君四韵已俱成。
一脉真源世不孤，亦知混迹未迷途。机圆翻信巧成拙，墨守终期智破愚。
几辨义田随二范，别寻文?附三苏。相仍仰止瞻依地，留与诸孙作画图。
白日崩云莫色微，柴车独不款高扉。十觞酩酊浮家酽，五载暌离笑客衣。
瑟瑟雨声寒渐密，沉沉更漏夜仍稀。天明即别愁何限，四壁凄凉万事违。
碧云高叶树亭亭，雨打风披子更深。到口真如觅幽句，急搜佳处已难寻。
饼可充饥黍可餐，桃如大药驻朱颜。空肠待得三千岁，辟谷何人不入山。
大桃刺口如猬毛，小桃青硬不容刀。端门马上晨炊饼，谁信人间用雪桃。
碧节冰丝透薄寒，金波初出荐雕盘。昔曾太华峰头见，今向佳人掌上看。
百年苦忆高常侍，多病谁怜孟浩然。旧喜涉江今不涉，空斋时阅友朋笺。
江南斗米三百钱，抱饥闭门人昼眠。衾裯入市不论直，破灶日中炊湿烟。
半生蜡屐负清游，两脚并州复故州。铁笛叫云疑昨夜，江云隔面已三秋。
雨中萤火看不灭，入户潜行欲近人。槐市书生经满案，微光待汝续鸡晨。
红烛筵歌酒未阑，云鬟斜带远山寒。无端半夜前生业，潦倒尊前铁面官。
卿也行中独擅场，夜深一曲学霓裳。生憎忒杀憭人甚，入梦纤纤尚绕梁。
通家父执六人中，静者先推五伯翁。今日果然冰雪质，满园兰玉动秋风。
方六七十如五十，七六方成一百三。清秋千古谁相似，鹤在松风月在潭。
两两陌头羞翠黛，行行江上弄清涟。回头分付初生月，夜送新妆到客船。
殷勤指点弄潮儿，偷着凝眸寄所思。怕泄同群诸姊妹，半遮香袖不教知。
懒看游人独倚松，却应目断水溶溶。道人自分无情汉，休锁双蛾怅别容。
席饯珠江弄晚霞，何人天外散飞花。妾魂未识长安道，君去天涯总未家。
曾约机头玉指环，正愁边月几回弯。今朝未信人还蚤，闺梦犹应度玉关。
勒石燕然奉诏还，宝刀犹系雀龙镮。可是闻风先破胆，论功谁复羡天山。
金陵王气即非遥，龙起濠梁表圣朝。御道北来瞻日月，神宫东望切云霄。
花明天阙春游寺，柳暗秦淮夜渡桥。陶谢并驱知忝窃，别来人事转萧条。
名山隔岁与心期，古寺经过再赋诗。僮仆解装先藉草，主僧留客旋烹葵。
泉鸣涧壑秋生驶，树隐房栊日上迟。岂独有缘参法界，同行吏部共襟期。
长廊卷幔得閒凭，南国秋容望不胜。香阁梵音传远磬，石幢寒影护悬灯。
山深疑有长生药，寺古应多入定僧。人语忽然飘下界，始知身在白云层。
春风五马出江城，绣臆金腰刺史荣。壮士买牛销旧剑，蛮兵驱象迓前旌。
武侯祠下焚香过，判丈山头露冕行。暂去还来知不久，底须回首望宸京。
禅林高阁散烟霏，灌木阴阴燕子飞。酌酒共怜为别易，乘桴谁谓远游非。
白蘋洲畔心先到，绿草湖南路不违。世事浮沈何足问，愿言长自保音徽。
仙台微雨及新秋，竹溆凉风恋旧游。座有名香消白日，路多瑶草别丹丘。
同行小谢诗尤健，共醉麻姑意更酬。怅别更逢真境好，不堪乘夜渡淮流。
隐约沙明宿雾开，依稀树断白云隈。水边人自陇头出，天际帆从山外来。
宗远肝肠浑是铁，惟应同住铁江涯。世人反眼不相识，廿载樵西共煮霞。
龙泉元切大科僯，同覆樵颠一片云。尺五天中连卧榻，龙泉科巅不须分。
雪后楼台斗月明，怀人咫尺最关情。心无机事如君少，时有诗篇过我评。
琪树夜寒巢鹤怨，紫箫声远彩鸾轻。想应正草回銮疏，倚遍阑干卧未成。
骑鹤相随蓬岛去，茫茫云海碧连空。遗编剩积经年蠹，清夜谁丸旧日熊。
黄菊东篱悲暮雨，青蘋南涧怨春风。百年世事浑成梦，赢得穹碑夕照中。
窗绮绿荷凉午夏，几遥青竹护前楹。双双鹭宿晴林翠，叠叠峰回晚树青。
腔转笛声儿隔陇，水随花泛客交觥。江摇白藻分鱼跃，野遍黄云晓种粳。
秋藕缫丝缀冷香，蓼花靺鞨染轻霜。月津巳转从云妒，星渚初离更夜长。
临水登山悲郢客，守庚炼己老丹房。白蘋一罅清泉镜，风飐霜髭照影凉。
山中初识岭南风，坐客围炉语笑同。诗酒递催如转毂，莺花重赏恨飘蓬。
烹调百试谁知味，唱和千回子奏功。道阻盘飧乡物少，也须?醉博诸公。
当时仙种出吴宫，罗绮香生水殿风。何似一尊文会乐，坐令千古俗缘空。
不须纨扇遮红颊，拟剪绯罗挂碧筒。胜赏此回应第一，几家残绿漫丛丛。
疑是双娥下渚宫，凌波微动一帘风。霞翻叠縠湘裙重，月射连珠汉佩空。
乐队临池催羯鼓，酒筹当席转牙筒。奇观欲藉丹青手，貌取东轩锦绣丛。
秋浦新声欲换宫，采菱歌彻藕花风。小池漫拟江南乐，绝品能令冀北空。
娱赏酒凭螺当爵，催妆诗遣鹤输筒。主人莲社真开约，车马屯门定几丛。
何处登高把一杯，青山矶上旧溪台。半崖薜荔诗龛在，两岸芙蓉画障开。
随地更寻佳菊赏，野人争喜病夫来。西风落帽身长健，短发萧萧亦快哉。
北河一棹还新安，清源追别聊盘桓。羡君尽享估客乐，顾我方忧行路难。
徵诗往返白日速，纵酒歌呼清夜阑。乡情离思两不极，垂杨插水春漫漫。
鹫岭东来百亩蓝，涧毛溪发共䰐鬖。镜光冷浸幽堂外，黛色浓拖隧道南。
远脉已培先业厚，涓流宁比圣恩覃。寻源记取山中路，蔽野犹存古石楠。
灵谷依然古迹存，松间同踏旧苔痕。几湾碧水分围寺，一路青山直到门。
疏柳亸阴连下界，轻云将雨过前村。眼中风景真如画，吟赏何妨到日昏。
风流儒雅重分司，先德犹传宋太师。学制久非三舍法，教条今过百年期。
冰霜饱历承家训，桃李深培答主知。闻说行台多暇日，馀情还付墨淋漓。
霜鸿将尽一帆开，远别难胜老辨才。郢客未分新社约，吴僧先扫旧经台。
枯肠腊供芟畦菜，白足春游了径苔。闻说木兰花未老，晚香盈握待师来。
西望湖天半日程，拟?寒渌洗尘缨。一湾路隔红云远，五月凉生白苧轻。
山寺茶烟冲鹤起，石门空翠逼人清。春来遥忆凭阑处，万顷鸥波夕照明。
渡口冰消问水程，羁人方幸解朝缨。名园见说千竿盛，宦海应知百念轻。
鞭走箨龙墙下蜜，影摇飞凤月中清。岁寒心事翛翛在，一任繁花照眼明。
紫凤衔书下九霄，君王还念旧宫僚。春回大地阳初动，日转阴崖雪尽消。
犬马有情终恋主，山林无分又趋朝。旁人欲问酬恩事，洛党尘编未寂寥。
柏府恩光锡命三，苍髯相对凛鬖鬖。军声旧遣戎王伏，诗律高令汉吏惭。
泰岳炳灵分郓上，法星流彩映弧南。一宵晤语如公瑾，不待醇醪亦自酣。
阿母瑶池信不通，茂陵松柏老秋风。野垣春雨丛篁绿，青鸟犹来认故宫。
拍天烟水接潇湘，芦苇秋风叶叶凉。何处渔郎夜吹笛，雁群惊起不成行。
风节如君世所难，功名未竟忽凋残。徒闻清议推杨震，不遂苍生望谢安。
棘署鸟呼人已远，玉壶冰尽月空寒。怜才独我相知久，一睹遗容泪一弹。
碧涧青林自掩关，调集朱粉傅双鬟。江陵隔岁书题绝，只道贪游未得闲。
为探雏凤过高斋，更恋新凉未即回。底事江陵经岁去，桓元只合买舟来。
閒来结驷扣禅扉，才到江头重振衣。为爱高僧花径扫，却怜王子剡舟迟。
千峰落木凌空下，万壑晴云入望飞。倦倚危栏遥极目，可堪羁思正依依。
数个幽篁著雨低，两株高树倚云齐。钱塘惟有空山在，莫是閒情写会稽。
吹箫人去竹房空，海内犹怜学术工。最是西泠桥畔路，淡烟疏柳夕阳中。
白头天外未归人，江上看图愧此身。閒却溪头半间屋，桃花流水几经春。
危峰削玉出云端，仙馆霜清古木寒。记得匡庐秋雨后，彭郎湖口倚篷看。
谁写琅玕近石傍，半丛春雨半秋霜。云门山客岂无意，老干不如新笋长。
相送龙湾雨雪寒，齐秦千里各之官。青山绿水江南意，留取新图别后看。
白首相逢又别离，好怀开处不多时。江头柳树春风里，怪底千丝与万丝。
仙阁崖根桂树丛，钓丝溪口荻华风。支公吟对千峰晚，放鹤归来月满空。
眼前清丽是秋光，翠竹疏疏映拒霜。王母燕归风露冷，碧云影里淡红妆。
叠嶂楼前九曲坊，曾同墨客坐华堂。卿家好事能投辖，帘卷春风白昼长。
缘崖狭径半空行，俯瞰川原梦亦惊。疏树带烟低若荠，方塘涵水小于枰。
云边紫塞临蕃帐，天际黄河绕汉京。莫遣壮心容易耗，青编不载腐儒名。
酒垆客舍已尘埃，忆与回公旧往来。铁笛一声尘梦醒，岳阳楼下水如苔。
太华峰头夜半过，铁船摇荡玉池波。山精窃候希夷睡，偷采池中十丈荷。
方壶圆峤月初生，海色如银万顷明。一片彩云当面堕，东华童子召飞琼。
戏抛白凤下清冥，黄鹤楼头雨正晴。十八女郎歌劝酒，人间谁识是龙精。
一别良常岁月赊，茅君相念寄瑶华。五云阁吏无人换，犹是当年蔡少霞。
漭漭黄云覆白沙，铁衣万骑迫中牙。毡裘逾漠烽才息，虎帐传餐士不哗。
金矢射糜寒碛远，玉鞭盘马夕阳斜。凯歌入塞期非远，鹄望应怜百万家。
十年江左宦情阑，此日并门复强颜。细柳依依标北道，生烟漠漠护前山。
数声清管鸣蛙沸，一点黄尘探骑还。回首中原渺千里，白云飞处是乡关。
金貂赫奕侍中家，恩托椒房宠莫涯。连苑高楼临紫陌，倾城名妓按红牙。
君王自是光明烛，竖子终为顷刻花。所惜覆车无戒者，青编常遣后人嗟。
旷百千秋相感深，依依不识是何心。金鸡忽报春窗曙，惆怅残䰟带病吟。
天台何处足幽居，委羽山前一草庐。田绕薜墙都种秫，沼通溪水剩栽鱼。
桃花每落尊中酒，鹤影时浮几上书。一走功名为客久，不知归梦近何如。
昨因多病悟閒身，不到颓龄作老人。昨岁花开今日树，新年莺语昔时春。
常逢友至资清论，辄把诗吟得爽神。一领纸袍一藜杖，嘲风啸月未全贫。
经时何事苦吟生，藓径迟徊觅句行。二月东风催鸟语，一桥春水照人清。
柳枝乍长连虚阁，云影閒拖出短楹。无限幽怀徒自写，昨宵犹喜鹤来声。
閒居移得自溪西，夹路幽香异草齐。山枕旧窗林鹤近，壁留新句野人题。
松枝静覆安禅处，石井斜当种药畦。谁说地偏来客少，苔痕不断杖头泥。
小阁长开接海烟，高虚无际思悠然。多时卧疾逢人少，尽日閒吟祇自怜。
暗数梅花过二月，偶拈芳草忆前年。生涯剩有巾瓢在，名岳终期猿鹤边。
频年转见故人疏，来往惟君每起予。阁入早秋怜善病，溪流黄叶念幽居。
田园久复谋犹拙，花木闲栽贫自如。昨过山中谈野事，喜添佳句寄双鱼。
诸君并是风流客，殢酒微歌我不如。十载飘零浑一梦，百年问讯祗双鱼。
诗篇尚忆同趋省，组绶空怜共直庐。白发青袍吾独老，愧从扬子问潜虚。
列镇迎恩介胄雄，赭袍遥映塞云红。武臣敌忾馀虓虎，圣主忧时起卧龙。
天上使星临阃外，斗间紫气照关中。长城万里今增重，不数平淮一线功。
邮亭新柳厌春阴，驿路黄尘销客心。碧水苍山予未晚，衰容短鬓尔何侵。
凤泉东是美阳城，秦后离宫迹已平。细草不知龙辇去，城边日日唤愁生。
许公碑石尚参天，科斗消磨不记年。公子经纶唐第一，乡邦述作近谁先。
夕阳隐隐抱孤村，知是何王晾马原。龙种自随彤盖去，人烟常傍厩门繁。
北泉精舍菊花开，节过重阳我始来。坐对菊花酬节物，危楼南眺望登台。
自拟重阳醉此楼，不堪诗酒作淹留。狂夫老去情逾放，笑折黄花插满头。
始射蓬弧缘底事，男儿要作四方奇。今朝世烈堂前宴，对酒何须惜别离。
多年我病归牢落，奕世承恩入梦思。自分无能应赖汝，好将忠荩答清时。
堤上依依柳色青，骊驹初集此邮亭。临行欲授传家剑，出匣犹闻血缕腥。
碧海扬帆向玉京，劳劳青简赠离情。归来亲友如相谢，莫学前驱负弩行。
天涯节序酒樽空，扶杖登高索寞中。旅雁一声辞朔塞，寒砧几处乱西风。
今嗟白首亲朋隔，旧采黄花儿女同。慰我羁怀有陶令，非关秋色过篱东。
六十危峰佳气连，共来山阁羽觞传。兴高自不妨秋雨，目极何当散暝烟。
问法少林轻外物，探奇嵩岳到中天。二君并着王乔舄，才思非凡骨已仙。
江门春浪两涯平，半醉船如天上行。坐冷烛花归问夜，逢逢津鼓欲三更。
咫尺圭峰不见台，春云将雨几时开。山中一径无人到，除是青天画舫来。
径草芊芊溪水长，幽居僻在水中央。恰对孤云悲故国，忽传千骑拥东方。
开筵宛值藤萝月，携手同怀鸳鹭行。取醉夜深还秉烛，笑看颜鬓各苍苍。
坐看炉火旋成灰，散帙离披懒自堆。积块半乾淩更合，顽阴未破雪重来。
漏传高阁两三点，梦绕炎洲千百回。赖有罗浮春满瓮，便须沉醉莫停杯。
阴曀漫山山更高，长江一色合云涛。寒欺茅屋鸡声咽，雪衬莓阶鹤步牢。
尺素共传新得句，重绵犹着旧时袍。乾坤妙理君须会，已觉南柯欲试桃。
晴江流水碧汤汤，不似先生别思长。廿里远来寻客舫，通宵相对话僧房。
道如在我行藏好，人遇知心宠辱忘。他日酒筹花下计，凉州魂梦隔他乡。
窗外雪花如月明，隔墙远近闻鸡声。半疑半信五更梦，欲归未归游子情。
事知定分闲愁少，心不藏机客虑平。每及曙光盘膝坐，细从嘘吸验生生。
五柳庄前九日临，黄花开遍绕篱金。壶觞自引酬佳节，醉倚西风发浩吟。
昨夜西湖雪半消，枝南枝北尽琼瑶。杖藜试过溪桥去，香气侵人思欲飘。
芙蕖灼灼绚红霞，吟倚危阑兴倍加。忆昔濂溪陈迹杳，画图赢得世人誇。
写就黄庭换白鹅，笼归闲放浴晴波。日长独倚危阑玩，两袖薰风逸兴多。
坡翁仙去已多年，翰墨空遗后世传。半幅溪藤双凤翥，渭川风景自依然。
孺子才华间世奇，圯桥相遇即相知。不因进履传兵法，寸舌那能作帝师。
道义悠悠贯古今，当时讲授意精深。如何只用权谋术，不说经纶济世心。
渊明归去隐浔阳，篱菊秋深尽吐芳。璀璨金英凝晓露，娉婷玉质傲秋霜。
壶觞自引酬佳节，僮仆欢迎入画堂。醉倚南窗多逸兴，高风千古托羲皇。
手植芙蓉尽放花，倚阑赏玩谩咨嗟。亭亭翠盖擎仙掌，灼灼红妆绚彩霞。
十里薰风来几席，一帘香雾透窗纱。淤泥杂处应难染，外直中通信可誇。
剪纸难招御史䰟，蛮烟瘴雨但空坟。纵然有石题新篆，谁守扬雄死后文。
使星一点照闽堧，驿舍春浓酒易乾。官柳似知离别意，故将翠缕拂雕鞍。
楼台倒影浸虚泓，嘉树擎寒不尽青。何日过桥分半景，傍云同筑草玄亭。
谁描乳燕落晴空，笔底能回造化功。髣髴谢家池上见，柳丝烟暖水溶溶。
翩翩公子实仙才，笔下云泉泼翠开。若是人间逢此景，定应呼作小蓬莱。
避地归来景物迁，白烟凉草思凄然。摩挲为问庭前树，不见苍髯已十年。
小结山亭石径斜，探幽飞盖入烟霞。平临坛寺三千界，俯瞰江城十万家。
槛外徘徊看海色，樽前笑语落天花。古瀛文物从今盛，仙迹禅栖未足誇。
逍遥林壑逢春日，缥缈干旌度水村。访古扪萝穿石径，探奇移席傍云根。
澄湖十里牵诗兴，暝色千峰落酒樽。况是登高能作赋，才名孰与大夫尊。
春日临门快一登，桃花新水浪纹兴。自缘容接过元礼，岂有才华似茂陵。
锦绣江山侯作主，林泉麋鹿我为朋。饮醇一滴心堪醉，何况兵厨酒似渑。
胜地滥陪冠盖客，方舟同泛水云乡。西山雨霁岩峦秀，南渚风回兰桂香。
片石崔巍题雁塔，长桥缥缈锁鱼梁。他年回首旧游处，两岸棠阴逗夕阳。
客来大魏识风流，法署江陵似爽鸠。三尺好持欧氏剑，九花新跃郭家虬。
橘林洲上千村雨，茅屋城西几树秋。一出禁垣名逾重，玺书行已召君侯。
紫气腾陵望七峰，史溪南下剑成龙。三年单父琴为政，百里河阳花是封。
过雉桑间仍抚字，飞凫云外又朝宗。明堂自合优循吏，况已贤声达九重。
忆别尊前感岁华，又传香雪散梅花。风尘道路分千里，表里关河亦一家。
南极有星光海峤，东山胜地傲烟霞。阶庭雨露多兰玉，颂入华封庆倍嘉。
忆昔山中逐鹿回，层台兀嵂倚天开。霸图一去空流水，遗迹千秋变绿苔。
渔钓谩疑灵物在，江云犹想翠华来。古今多少兴亡事，飒飒悲风动草莱。
凉风天末动清秋，一片閒云返故邱。自是雅怀能脱略，肯因微禄更淹留。
葛巾漉酒芳樽满，藜杖看花小径幽。寄语纷纷纡辔者，何如林下早归休。
江上重门掩夕阴，小轩灯火夜沈沈。醉来不省窗前雨，卧起还调膝上琴。
春草池塘牵藻思，杏坛风韵入徽音。卯君不管吟边兴，遥放书声出远林。
绿榕桥下水增波，桥上骚人倚醉过。自是金兰交谊重，故于樽酒别情多。
花当祖席飘红雨，鱼逐新流弄玉梭。把袂不堪分手去，东风碧草奈愁何。
江头酒尽眼婆娑，一曲离情且谩歌。北阙我依红日近，南闽君去白云多。
春风马帐情偏洽，夜雨彭城梦屡过。几度相思不相见，池塘芳草近如何。
风急山深叶乍飞，行云皛皛日光微。台高正合逢秋上，道近还判向晚归。
北极星辰真旷瞩，南湖山水各清晖。寻常笑口何须羡，千仞冈头更振衣。
文雅风流尔擅长，更饶意兴独清狂。时名藉甚蜚三晋，书法居然逼二王。
作客关山多寇盗，还家庐舍久荒凉。犹能自恃舌无恙，过我溪亭日举觞。
倚栏清兴满沧浪，静挹荷风度远香。君子元为花上品，伊人宛在水中央。
芙蓉秋老空零落，桃李春归几艳阳。华实谁能双擅美，亭亭九夏日偏长。
贪残相济逐炎来，奋击何当假迅雷。绮席闻香先客至，纱幮扺隙伺人开。
青衣集似蚁为阵，素羽飞疑絮作堆。独有游仙堪去汝，知难高逐向蓬莱。
悟得菩提色即空，冥然意象画图中。閒临竹石知禅在，静写昆虫见性同。
不是毫端藏佛解，安能腕下夺天工。偶成净土莲花瓣，却与人间一样同。
何事中秋景不赊，先期约客意空奢。月华应欲迟三夕，雨色堪怜满万家。
台上高楼生暮角，城边古戍断霜笳。相看酒既馀深款，小集重图宴晚衙。
新秋爽气动边城，把酒相看意欲倾。貔虎有如公辈出，豺狼敢似向时横。
阶前露下杯堪挹，匣里霜飞剑欲鸣。为指天河须早挽，东西今苦十年兵。
使君豪迈更难俦，何物山癯喜见收。塞外骁腾惊壮略，天中耕馌想循猷。
敢分元赏来春径，欲挹雄风上晚楼。我自应消平世福，行看王化到遐陬。
高饮谁堪继鹿门，多翁风尚晚逾敦。耆年雅兴犹诗社，暇日清欢但酒樽。
有客悲吟同宋玉，何人起舞似刘琨。相逢惟问奚囊物，旧赋新诗与细论。
园林摇落尽堪伤，惟见阶前菊有香。岂是孤芳偏傲物，祗因群卉不禁霜。
叶雕寒玉深凝碧，花嵌精金密覆黄。我亦清幽堪作侣，朝朝把酒醉君傍。
为爱秋容淡似余，谁令云锦烂吾庐。一从娇殿千花后，老圃春回九月馀。
岂待先生披绛帐，疑徵晚节被丹书。海棠亦有秋时种，香色元来总不如。
秋湖皎皎月泠泠，听罢渔歌酒欲醒。试问秦皇放船处，白云深锁佛头青。
兰桡小小叶为船，荡漾红妆下锦川。泪落清波君不见，秋风吹老并头莲。
生年十五棹能开，那怕瞿唐滟滪堆。郎今晒网桃花渡，奴把鲜鱼换酒来。
点点流萤送落花，春风寂寞断琵琶。人来寄与菖蒲叶，说是成都造纸家。
一溪桃雨流红去，万壑松风响翠来。即景欲吟吟未得，春衫随处坐莓苔。
独倚江楼赋大招，潸然双泪落春潮。潮声和泪东流急，流到钱塘十五桥。
清贫宦邸叹淹留，又向吴门上去舟。遥想西堂风雨夕，也应孤枕梦苏州。
黄金底事赂传神，未必丹青胜似真。只道君王明万里，宁知不识掖庭人。
树绕前湾水拍堤，白云极目远天低。春光己逐飞花尽，犹有多情鸟自啼。
雨飏东风乱打篷，声声都入客愁中。一春閒却登山屐，且向江湖访钓翁。
江乡卜筑又城皞，春去秋来似雁臣。总是寂寥扬子宅，如何更有问奇人。
瀛州三月雪中行，千里寒风到济宁。道上女郎斜插柳，始知今日是清明。
将军此日建双旄，祅浸今年渐欲销。东海自然仍地险，南夷非复似天骄。
龙旗春动旋风汛，虎垒秋清枕夜潮。即见功成报明主，海王系颈尽来朝。
长榆塞上接龟沙，碎叶城边建虎牙。夜夜月为青冢镜，年年雪作黑山花。
苏武白头持汉节，文姬红泪泣胡笳。可怜苜蓿迷征马，谁见蒲桃入内家。
一部清商竹啸风，三霄碧纛舞晴空。披襟巳在珠宫上，宋玉兰台赋漫雄。
萧郎雅工金碧画，爱画碧鸡与金马。画作千山红树图，行色秋光两潇洒。
摇落深知宋玉悲，登山临水送将归。丹林初晓清霜重，紫谷斜阳赤烧微。
故人辞我故乡去，滇树遥遥接巴树。桑落他山共醉时，枫香客路销魂处。
白首遐荒老未还，流波落木惨离颜。锦城红湿那能见，千里随君万里攀。
宝地香风吹雨花，林公分送子云家。玄亭丈室同岑寂，相望白牛山月斜。
幽人荷衣蕙为带，幽居笑指秋山外。碧水青山意自长，墨绶朱轮心不爱。
宁甘高卧绝华轩，木叶纷纷独闭门。篱落鸟鸣山火夕，江村人语藤萝昏。
瓜田药圃归来晚，月色苍苍陇猿断。列鼎无论浮世荣，一樽长对清辉满。
林下相逢独有君，鹿门谷口俱无闻。羡尔草堂慎终始，莫令山鬼空移文。
年跻八秩未龙钟，又沐清时宠渥隆。华发谩添乌帽雪，酡颜不藉锦衣红。
已看敬老循周典，还见优贤有汉风。况遇圣明弘治日，蒲轮早晚召申公。
万里巴川育俊髦，一身许国不辞劳。明朝无复聆清训，今日休辞醉绿醪。
猿啸溪头惊客梦，山横马首助诗豪。传经绛帐应多暇，一曲瑶琴夜月高。
谢家兰玉异恒儿，何必逢人说项斯。世泽尚传通德里，文名初起论材时。
漫称小友惭吾长，敢说君侯命所司。此别春风自桃李，早看雨露发华滋。
白发朱衣耀宠光，化工独报行非常。善从伊水天民训，义本燕山窦氏方。
云外忽传黄鹤去，江头空见白鸥翔。于今泉夜真含笑，有子才高总宪纲。
一十八年风景殊，鸿濛汗漫是吾墟。吾墟迥与人间异，渣滓人间不是吾。
棹歌到港鱼初上，人语过门月渐低。老景神清无梦寐，几回攲枕听潮鸡。
大梁车骑日如云，客散夷门酒半醺。更向古人论意气，不知谁似信陵君。
僮御忡忡怯风雨，得借茅庐即堪处。但令疏食无乏供，琴剑何妨淹逆旅。
笔砚为伍书作朋，寒檐不觉朝昏改。静中滋味将语谁，一日诗情阔于海。
层关飞鞚出寒云，万木归鸦乱夕曛。山自蜻蛉川口合，路从鹦鹉岭西分。
道傍筑室新成市，塞上屯田久驻军。远客谁无乡土念，悲笳吹动不堪闻。
远水疏星影动摇，西风落木景萧条。伤心一片船头月，犹照扬州廿四桥。
扬州城下是官河，春雨春风自绿波。欲问繁华旧时事，太平遗老已无多。
人间万事一丝轻，江上数峰双眼明。老我不归空看画，秋风又到洛阳城。
万花深处语黄鹂，花底能无挟弹儿。自在两鸠春寂寂，一枝晴雪立多时。
绝谷层关路屈盘，斜冈侧嶂石巑岏。今朝驻马桥头立，华岳三峰正面看。
夜泊长洲见水神，不修娇媚任天真。香飘老树风惊鹤，影入清江月近人。
诗思若泉无杂虑，虚明如练绝纤尘。罗浮可到沧溟阔，料想应同此地春。
玉蕊含章妙入神，雪中谁得似渠真。担头归计功成将，墙角生涯遁世人。
青子作酸调鼎实，素娥凝笑却妆尘。罗浮风景都休话，最爱三冬一味春。
潇湘江上雪中神，劲节寒花趣最真。守志汉宫辞辇客，报恩湘水泣珠人。
瑶琴调转关山月，羌笛声催车马尘。清境皎然无滓翳，谁能识破此时春。
江上梅花玉雪神，移栽山舍伴清真。不惟劲节陪残岁，更有新香送故人。
玉堂学士才如海，天目高僧妙脱尘。试折一枝相问讯，百篇高兴不胜春。
一声玉笛暗伤神，忽忆家山思倍真。塞北绝无同调客，江南多有赏音人。
碧窗含影来寒月，绣阁浮香和暖尘。今日重游歌舞地，剩簪芳蕊为迎春。
干如精铁老犹神，独秀江干胜玉真。香绽寒枝惊木客，珠生枯蘖骇鲛人。
霜威未遂金笳调，阳气初吹玉管尘。残腊尚留芳意在，剩簪银烛照和春。
婀娜仙姿江汉阿，宛疑月殿下嫦娥。翠翘弄影天风细，玉质浮香雨露多。
交甫褰裳承委佩，思王按辔赋凌波。岁寒无愧盟三友，击节抒情为尔歌。
迷时只欲寻师度，悟了原来自放船。十里芰荷风景好，一天星月水光鲜。
乘流摇曳无拘碍，顺势开帆绝妄牵。大众此时齐到岸，侬家把舵莫迁延。
底事推牛集万人，慈航一叶可通津。秋空月皎江声寂，春雨潮平水色新。
作浪蛟龙休恋怪，忘机鸥鸟自相亲。此心浩荡无羁绊，不记芦花浅水滨。
山城春到一旬强，墙角官梅尚未香。索笑几回虚杜老，惊时今已负何郎。
空怜冻萼凝红蜡，安得南枝出靓妆。商鼎有须应忌早，故含元气混群芳。
经冬相对意差强，半月东风未放香。远信不堪传驿使，幽期如待探花郎。
日斜篱落贪春睡，月冷黄昏怯晚妆。为尔兴怀怀作恼，强裁诗句荅年芳。
霜葩初见隔墙枝，尚及新正未是迟。寒气袭人朝梦破，暗香牵兴晚吟宜。
情多怕弄风前笛，病起思倾月下卮。我屋一株仍冷蕊，却疑春色与君私。
梅花照眼忽枝枝，冠绝中园不论迟。香远自缘冰雪助，格高偏与水云宜。
临芳合有金声赋，送酒何惭玉液卮。湖上孤山应更好，偏舟终拟遂吾私。
雪中留滞雨中开，二月相逢是晚梅。横水一枝仍韵在，闭门终日忽春来。
眼怜冷艳移时立，心醉幽香命酒陪。正恐阴云妨月色，不教疏影到亭台。
怀抱经春不自开，晓窗风雨正愁梅。香魂避湿应归尽，粉艳惊吹易落来。
铁石广平心故在，湖山和靖兴难陪。阴晴等尔吾游倦，为汝须登月下台。
寄语逋翁莫漫悲，风狂未损好花枝。芳宜送酒何愁落，香欲沾衣不惮吹。
乍点宫妆凭小试，渐成鼎味待深知。繁华摆落尤奇绝，月夕来看豫作期。
十里琅琊气郁葱，峰回路转兴难穷。禅房驾壑临清泚，石磴梯云到碧空。
钟阜一卷烟霭外，长江疋练渺茫中。千年帝子留奇观，多少游人感慨同。
华裾几度望青葱，咫尺西邻眼欲穷。拄杖竟妨春雨湿，谈棋谁伴草堂空。
青山半落閒愁里，白日都消断简中。薄暮诗来天渐霁，尚期歌咏一樽同。
春睡昏昏颇泥人，叩门诗到日加辰。愧无琼玖偿投李，赖有交游托饮醇。
馈茗敢誇阳羡胜，分醅真出酿泉新。枯肠醉里还堪润，月夕风晨此兴均。
丹成随处是仙家，何必蟠桃万树花。叠膝茅亭心似水，流光满目绚丹霞。
雪消土润草痕青，烟暖风柔柳带轻。啼鸟一声来枕上，梦回春意满山城。
野水萦纡石径斜，荜门蓬户两三家。短墙不解遮春意，露出绯桃半树花。
气昏无奈困人天，才说看书便欲眠。分付家童添活火，莫教断却煮茶烟。
三面英雄正角持，孤臣生死系安危。大星不向营前坠，混一寰区未可知。
旧路梨关重问馆，浮踪云陆半分程。青山对我还相识，白发当年已渐生。
九牧名香垂世远，催科政拙赖时清。行边且共吾民乐，霖雨秋农兆有成。
紫荆云外渺天关，汗漫山行不等閒。六十里程忙走马，夜深灯火宿房山。
瓜步潮遵北固回，海门秋满瓮城来。江淮地胜存遗额，楼阁景多空旧台。
落叶未疏犹有菊，重阳两度此衔杯。太平一统无天堑，万里乾坤眼共开。
微臣叨扈紫宸仪，载道欢歌利见词。帐殿千峰森屏翰，辕门万骑拥旌旗。
皇图奕叶根源地，圣孝精禋雨露期。沕穆龙宫肃瞻对，七陵松柏郁迟迟。
苍茫素野接金城，扈从龙舆先凤旌。岁序隆冬寒正肃，月华中夜冷逾明。
衰残更怯重裘护，感慨生增落木鸣。此际沈思惭肉食，重嗟西北有屯兵。
解组归来独上楼，百年今日是真游。江横雁影青霄外，路入桃花碧海头。
自此山川随我乐，谩于今古共人忧。閒心一寄凭栏月，满地云浮与水流。
慰籍无官身始轻，尘缘婴我事还生。白云丹壑鸥沙梦，骇鹤惊猿凤诏声。
霄汉旧游空窃禄，林丘甘遁已忘名。谁关风雨他乡念，况复南征旅雁鸣。
崎岖窈窕入山深，立马危台夕霭沈。风草胡沙漫飞雪，关城天险不言金。
夜堂柝里闻驱虎，绕案坡前看啄禽。只是君王令行处，烟花无渚作幽寻。
山石崎岖古辙痕，沙溪马渡水犹浑。夕阳归鸟投深麓，烟火行人望远村。
天际浮云生白发，林间孤月坐黄昏。越南冀北俱千里，正恐春愁入夜魂。
南望长沙杳霭中，鹅羊只在暮云东。天高双橹哀明月，江阔千帆舞逆风。
花暗渐惊春事晚，水流应与客愁穷。北飞亦有衡阳雁，上苑封书未易通。
扁舟泊近渔家晚，茅屋深环柳港清。雷雨骤开江雾散，星河不动暮川平。
梦回客枕人千里，月上春堤夜四更。欲寄愁心无过雁，披衣坐听野鸡鸣。
化城高住万山深，楼阁凭空上界侵。天外清秋度明月，人间微雨结浮阴。
钵龙降处云生座，岩虎归时风满林。最爱山僧能好事，夜堂灯火伴孤吟。
百里妖氛一战清，万峰雷雨洗回兵。未能千羽苗顽格，深愧壶浆父老迎。
莫倚谋攻为上策，还须内治是先声。功微不愿封侯赏，但乞蠲输绝横征。
龙门画史多神墨，纷纷见者谁能识。自从走马入鸾坡，片纸人间求不得。
高堂素壁洒林泉，王屋嵩丘远岫连。对榻长飞洞庭雨，开檐欲放苍梧烟。
玉融才子中林士，脱落尘机爱山水。想是龙门大醉时，挥霍含毫为君起。
猿鹤山中那可招，暂时看画忆渔樵。长安莫道终南近，自古云林远市朝。
洪都昔号殿西土，画省新开列上台。郑老每从工部饮，乌公何待石生媒。
断云将雨侵书幌，明月随风落酒杯。山獠洞庭皆入贡，海船日日候潮来。
尚说故乡淮甸好，雄谈满座建瓴倾。侵晨放鹤摩霄影，半夜归船逆水声。
和洽恍同跻寿域，太平何待筑长城。而今破帽秋风客，懒逐雕鞍喝道行。
都护轻车出上谷，健儿饮马长城窟。将军昨日战城南，风雨萧萧鬼夜哭。
谁家年少羽林郎，宝马金鞭从武皇。新赐腰间白羽箭，弯弓直欲射天狼。
北风落木千山空，海城偶见江文通。自言老去才力减，文锦不与先时同。
胸中雅蕴二三策，雄论傞傞剑锋白。抽簪早谢紫薇郎，待诏懒为金马客。
黄柑林中屋数桯，翠峰如削开南屏。湖云散尽归鸟急，夕阳满山烟树冥。
明年欲鼓鄞江舵，花外小舟须待我。高堂重说岁寒期，团露枝头看硕果。
白门柳色青垂烟，春风晓送龙江船。四明南望二千里，十日卸帆鄞水边。
丞相祠堂在何处，花发东山今几度。谢傅高风尚可扳，振锡玲玲入山去。
金鹅峰前启禅室，巨鳌夜戴三山出。晨钟吼彻宝溪霜，粥鱼催上沧溟日。
此行何以报君恩，天花吹雨来缤纷。登临稽首望金阙，晴空霭霭江东云。
千顷波前蚤濯缨，士林原重使君名。不辞远道传天语，要使遐方共太平。
穗石冠裳迎驷马，渴江鱼鸟迓千旌。明年北雁将归日，莫忘群公属望情。
向来官序几相同，垂老归心也并浓。朝野尚资公謇谔，班行谁念我龙钟。
长材自合终为栋，病鸟何堪久在笼。今夕灯前闻别语，不禁流泪对黄封。
春来周道正平平，杨柳风多晓雾睛。向晚却随僧寺宿，此心聊与佛灯明。
班行着我曾何补，诗思于公辄又生。明日五陵翘首地，祇应颜汗倍关情。
去年元夜此陪公，今岁观灯趣复同。人向月前听好语，花从烟里发新丛。
忘形肯却杯中酒，吹面仍烦醉后风。惭愧诗才吾独拙，且将歌咏赞平戎。
别情真有万端馀，今日临岐一语无。司马政成元得策，惠民丹好更多储。
西风万里休挥泪，南国诸贤必大书。谁道岭南还瘴疠，使君甘雨正随车。
曲江联马醉归馀，岁久情深报答无。君似楩楠终足用，我如姜桂仅堪储。
天曹渐喜知佳政，士论尤疑得异书。惭愧词林空食粟，欲从武部请轻车。
森森乔木已成林，都宪犹怀故国心。自是楚云堪入梦，何如梧岫可追寻。
寒梅雪后枝枝玉，黄菊年来树树金。遥望十亭亭外路，几时容我一登临。
碧桃红杏斗新妆，暮雨春残睡海棠。嗟彼婆娑梅独老，青青深绿傍邻墙。
抛梭花底自怡情，穿尽机来不有声。夺得天孙真妙处，肯教云锦与相成。
阴深雨绿迷芳径，狼藉春红映小池。却讶芳兰香不断，随风吹送落花时。
俯仰从容天地间，时来乘兴可登山。何人说破长生偈，不道閒中更有閒。
九十春光未肯归，天工雕刻总芳菲。蝶儿不解韶光意，只恐香尘入梦飞。
万紫千红滟且浓，那堪一阵落花风。明年有幸相逢处，诗酒淹留花柳中。
兰药虽残荷又开，桃花酩酊送春来。明朝又是相迎处，惹得生香一样回。
洛南山色雨初晴，十五年来两眼明。一阵青苗寒拥绿，鬼神知我此心倾。
门深睡觉三竿雨，水煖听残几个蛙。隔坐红尘成万里，争教红叶问黄花。
尘鞅纷纷一梦间，机心惊起白鸥闲。閒居莫道无人识，半面分明与半山。
罗浮唤醒雪霜魂，知是孤山几代孙。冷蕊疏枝低作干，苍苔翠藓近移根。
未论大用调金鼎，已许平生老瓦盆。岁暮徜徉三友在，寒松瘦竹共柴门。
托根盆盎似藏身，五蕊三花小试春。水月影随灯火转，山林迹共市廛亲。
陇头不为行人折，湖上空怀处士邻。最念平生清白操，偶抛霜雪傍光尘。
西掖垣西小草堂，一星悬处几星霜。孤舟书剑趋庭日，记得斋居此坐忘。
荆门共弄江门艇，我与荆门是路回。因子望云一惆怅，明年消息杏花开。
此物须防与物迁，最怜光景易流连。游丝却是殊无赖，随逐狂风过别川。
化雨普天无远近，琼台文献杂雕题。好从乐会青襟子，遍化生黎化熟黎。
课业须于德业完，二流吾且一源看。永歌教胄中和性，元是虞廷典乐官。
金陵初见随言别，为意匆匆未尽裁。昨夜南风吹浪起，归舟归舟且徘徊。
凤凰山下席光亭，树底尊罍共几倾。门院白云封固著，凭君须寄语山灵。
令祖文溪吾所慕，岂徒倚玉与蒹葭。凭将一勺文溪水，去洒临江桃李花。
万竹先生八十春，乌纱拜领适逢辰。遥知寿算元无极，岁岁逢辰感圣恩。
驿楼风劲卷尘沙，天上楼船向海涯。北望官河潮正长，片帆拖影夕阳斜。
雨深泥滑马蹄艰，策力行行到馆边。深锁绿杨人不见，鹧鸪啼断夕阳天。
天畔松风捲夜涛，朱衣坐看月轮高。分明吏隐梅花水，此意凭谁报水曹。
箧笥开来纸半张，星星万点浴蚕香。须臾涌出烟云黑，却问东邻摘稚桑。
无日江湖不梦思，秋风七月是归时。何人解得张翰意，百尺柔条送紫丝。
老去诗篇字字工，苍头长日送诗筒。夜来我亦惊诗梦，声落秋山寺里钟。
地迥翻疑隔市城，重门尽日锁秋声。雨生深院心全爽，云散空廊眼正明。
沧海岂无珠未得，碧梧应有凤先鸣。乌台风采谁能似，雄辨悬河满坐倾。
病馀强起一巡边，古驿无人但野烟。药裹自煎红榾柮，茶铛还汲碧潺湲。
波涛声送床边雨，星斗光悬屋里天。欲吊忠魂何处冢，空留名姓自山川。
閒游长少竞追随，正是东风二月时。满涧泉声来古寺，隔林人语认残碑。
已埋翁仲肩犹露，欲画宫墙趾尚遗。却忆咸阳楼上望，秦川烟树客迟迟。
暇日冠裳簇锦筵，芳樽犹自殿门传。坐中絺绤风千里，花里楼台水四边。
送酒笙歌来别浦，近人鸥鹭啄飞泉。王家不是寻常到，尚想兹游二十年。
朝回有暇便相过，客邸清谈奈别何。此去莫言官未好，向来端恨会无多。
秋光喜映黄龙气，曙色遥分白玉珂。今日闾阎须父母，聊将抚字罢吟哦。
郭外云高雪欲低，孤征谁共晚风凄。幽怀正苦愁中闭，好句何曾得处题。
坐爱山光随野酌，倦怜松影护僧栖。兹游长作相思恨，画省人还梦不迷。
霏微烟雨送秋寒，倦爱幽窗一榻閒。学语娇莺惊午梦，移床煮茗看青山。
道上行人歇马时，空山处处有残碑。乾陵故事应无数，只问当年窦女祠。
幽亭户掩残灯火，坐久寒生山寂然。吟罢新诗无处写，月明斜枕汉江眠。
不到临邛市上沽，春禽终日叫提壶。绿阴遮满城南路，忘却文君旧酒垆。
天宝繁华事已休，銮舆西幸剑门游。野棠零落春无主，啼得山禽也白头。
茜红衫子玉肌香，南国风流十八娘。若得青禽传信早，不教鼙鼓动渔阳。
绿幕黄帘紫府深，甘棠无树不成阴。应知衔得金鱼袋，来向东风送好音。
东风暗折锦云堆，不待花奴羯鼓催。兴庆池头春宴罢，天香留得九霞杯。
妆罢红绵玉镜台，花前含笑戏婴孩。分明五采丹山凤，飞入春风掌上来。
芙蓉城阙倚朝霞，十二瑶台帝子家。绛节霓旌何处去，碧桃开落几番花。
秋风白战楚江涛，雪捲空山见海鳌。一夜灵妃眠不稳，月明飞佩过湘皋。
京华多士总能文，别后令人最忆君。客里不知春欲暮，龙江柳色翠于云。
坐见南山对草堂，短篱秋色一樽香。从知野外柴桑菊，不畏台中御史霜。
春城楼观列仙家，五夜杯餐五色霞。庾亮从来为明月，玄都不是看桃花。
淮海清霜遍楚宫，妍华零落感伤同。不知客鬓今朝白，但见江枫昨夜红。
江连云树路回斜，钟起寒山乱暮鸦。傍水花枝浑解语，东风吹入梵王家。
楞伽山寺郁楼台，湖水临窗天镜开。岩下疏松池上竹，清音日夕静中来。
寂寂山阿借考槃，寒云飞尽暮钟残。五湖秋水千林月，一片禅心此并观。
惆怅朱颜镜里更，尚馀肝胆照人明。相逢不尽悲歌意，万里沧溟紫霓生。
层楹虚阁宿流云，飞尽觥筹夜色分。河汉转低池水白，海天霜角醉中闻。
馆娃宫畔采芳菲，相谑曾将芍药遗。白雪漫言人寡和，醉操银管与文姬。
室如悬磬酒如泉，独酌悠然桂树边。重惜金茎不承露，也教离立草堂前。
吴门盘盘高数仞，关防须得关吏印。朝来千人万人出，有印无砖不得进。
丈夫堂堂廊庙才，入关须带双砖来。吁嗟时事乃如此，何人为筑黄金台。
少小怜渠志气豪，读书偏喜盛时遭。云霄万里非容易，惟愿天风快羽毛。
相送情深过石门，醉中分袂暗销魂。举头一望人何处，远树苍茫无数村。
南北舟中两渺茫，相思情与海天长。隔篷侵晓闻人语，犹讶诸君在耳傍。
江海波涛驿路尘，往来都是利名人。相逢不必论相识，才听乡谈便觉亲。
数椽别业宝山傍，诗酒相忘旧醉乡。风景不留人去远，落花啼鸟送斜阳。
西徼粮刍积渐丰，榆林山下路新通。三军得隽风尘静，犹记当年馈饷功。
赈饥遥为主分忧，百万生灵病已瘳。一派濠梁亭下水，载君遗爱日东流。
忧国忘家一片心，使星何事遽销沉。遗诗子姓传清白，不羡囊中陆贾金。
久欲题诗吊谪仙，伤心还记十年前。何时斗酒亲携去，酹向绵山宿草烟。
买得长安酒一杯，客边谁共好怀开。故人有意怜衰病，旧雨不如今雨来。
环堵萧然五亩宫，王家玉树徙从东。门前旧榜仍通德，花底邻居是故丰。
所至子猷须种竹，那能仲蔚不诛蓬。朝霞未取寒枫映，自有双珠紫气中。
奏凯韶西汗满衣，朝来拂袖万山晖。曾过碧院千株柳，肯有陶潜不爱归。
懒剌鸳鸯出绣房，攒眉长日对横塘。梦回乡国云常白，心到东篱菊已黄。
淩鹤自鸣阴上唳，陆怀多负洞庭霜。夜来何处寒砧急，又向西风下数行。
满船箫鼓夕阳中，顷刻云山即万重。清泪下同三峡水，绪怀叠作九疑峰。
今从跃鲤桥边别，后向华胥国里逢。挥手挂帆天际外，深闺何处问行踪。
混迹何妨木石居，幽栖时亦爱吾庐。客从蓬户题凡鸟，人在松窗辨鲁鱼。
杞菊径荒成独往，草茅路长莫教锄。春深雨过苔痕滑，免顾梁王雪后车。
北园之乐乐如何，花底藏阄石上歌。云破数峰浓似墨，风摇一水绿于罗。
地烹甫里能言鸭，草乳羲之换帖鹅。醉插山花君莫笑，人生会少别离多。
椎秦博浪谓当车，消息传来事又虚。肯把壮心酬一切，莫将词赋吊三闾。
怀中字减祢衡刺，袖里红啼贾谊书。海上钓鳌应有饵，可愁为客食无鱼。
一声嘹呖动闺愁，顾影连翩直过楼。不分世途争冷暖，却从天外避春秋。
书空漫借云为纸，草圣何怜月作钩。关塞久无持节使，上林休作致书邮。
临池耽访卫夫人，衙鼓铜龙已报寅。曲槛骋光金马影，画屏曦耀碧鸡燐。
久将正气留天地，岂有文章泣鬼神。花际漫劳誇伎俩，燃犀曾照本来身。
南旺山河是旧游，相逢何幸此登楼。孤台远带千峰色，一水中分两地流。
石畔葵榴侵客袂，门前杨柳系仙舟。明朝又趁南池胜，李杜遗文好更求。
萧条岩构二泉南，腊履重来径自谙。共惜诗坛吟独冷，且登草阁酒同酣。
山灵玄想烦挥麈，故老遗踪废讨探。释子尚能谈往事，跏趺日坐石边龛。
沙雾当年收乱略，乾坤此地著公祠。寒城诵德流风近，秋路驱尘驻马迟。
草际砰含河洛润，天中目送凤凰仪。崇楣未展遗思剧，揽辔高云愧独知。
黑山东下水如潮，晓傍祠门绾玉镳。野老尚能陈往事，秋襟何啻挹奇标。
河丘勋迹晴空丽，洛社耆英故国遥。秀野囗中神注里，欲凭江雁寓芳谣。
楼在空中月在濠，茗炉小试欲生涛。火兼文武功非易，香泻漪澜品亦高。
六椀通灵容我共，一尊低唱任渠豪。乘风便为苍生念，何日颠崖命可逃。
万山秋色送行鞯，高树云生欲暮天。可是河头渔艇出，鹭鸶惊起水西田。
玉井青莲秋正芬，函关紫气昼氤氲。史公同姓诸王表，天老真形五岳文。
眉宇故应龙有种，烟霞只恋鹤为群。无能授简训枚马，远想雄风礼白云。
屈指公车射策年，忽看飞传若从天。峥嵘玉叶东秦后，缥缈金茎北极前。
共惜衣冠星使去，虚令钟簴雪宫悬。祗应同姓诸王表，亲载齐闳第一篇。
白头人对綵衣裳，本自无忧不待忘。谁写萱花傍丛桂，要看雏凤挹天香。
天顺年初仁寿堂，宏治年中人瑞坊。九十四年还此老，仰看前辈益辉光。
上苑春寒花信迟，东风不放镇帷犀。柳塘沙冷回鸳梦，草阁梁深落燕泥。
苔蚀井楣蜗触角，篝连香灺麝凝脐。典衣剩欲销尘鬓，暖日城南信杖藜。
节孝公然当祀典，千年香火见斯人。莫由贵子能为地，却信穷儒自致身。
标榜令名贤者位，追陪诸老德之邻。奉歌斐语林堂靖，再拜祗迎飒有神。
几载相逢见面难，祗凭尺素报平安。江陵不日君须到，春月春花好共看。
滩声撼月向西风，木叶萧萧到短篷。无限秋怀孤枕客，村鸡啼晓水云中。
屈铁为根玉作肌，移栽不记几何时。东风昨夜回天地，开遍墙头一两枝。
凤集庭前更引雏，风翻翠尾任扶疏。有时彷佛声敲玉，静听如何却又无。
几竿晴影翠重重，远近犹分淡与浓。传入画图移不去，几回疑对月明中。
几个疏篁清复清，晓来带雨叶纵横。如何幻迹银笺上，静定无声似有声。
诗家绕径长新篁，解箨抽梢个个长。高士笔精归尺素，醉中疑是对潇湘。
一卷龙韬讲未终，温柔乡里出英雄。二豪不得阴谋助，敢向江东立伯功。
兰桨双欹倚桂舟，隔花临水思夷犹。香囊玉佩劳相赠，绣幄银屏惜共留。
愁绕凤台秦树暝，梦回巫峡楚云秋。多才苦被春情恼，镜里潘郎雪满头。
行雨行云少定踪，梦回时节怕闻钟。竹枝寄恨心偏懒，桃叶题情意转浓。
香冷绣鞍闲騕袅，烛残金障掩芙蓉。红楼绿水无多远，如隔江山几万重。
纤纤斜日弄微风，肠断仙山碧海东。鸾镜有尘空自掩，雁书无路若为通。
愁横柳叶眉颦翠，泪湿桃花脸晕红。尽道芳年易憔悴，莫教青鬓作秋篷。
潮音洞里现慈颜，万朵金莲雪浪间。花色近人秋似海，恍然身到补陀山。
天畔青青芦叶齐，晚来戛戛水禽啼。一钩惨淡衔山月，五色弯环跨海霓。
新摘莲花堪酿酒，旧闻荇菜可为齑。北人大抵无高韵，零落梭船傍柳堤。
船上见月如可呼，爱之且复留斯须。青山倒影水连郭，白藕作花香满湖。
仙林寺远钟已动，灵隐塔高灯欲无。西风吹人不得寐，坐听鱼蟹翻菰蒲。
飞鸾不与凤为俦，养子黄金屋上头。山雀野鸡俱入馔，此禽巢稳独无忧。
漆园山下葬车尘，冷水潭边拜扫人。一种白杨千万叶，空令儿女泪沾巾。
昔者昭王未筑台，应无乐毅剧辛来。英名万古垂霄壤，不惜千金养俊才。
始入彤庭又卷班，何心拄笏看西山。鹭鸶遥对鸬鹚语，我与渔翁一样闲。
前日来看普庆花，今朝零落委泥沙。如何富贵为天子，不欲重生司马家。
玉带金符楼上钟，有材长恨不遭逢。一年一度桃花浪，身是凡鱼未化龙。
甫里仙人姑射姿，平湖楼阁自瑶池。帘间绣帔金钗拥，天上斑衣玉带垂。
倚户目随江路永，称觞心逐海云驰。岁寒风格长生信，只有梅花最得知。
送君初释芰荷裳，双鬓公车已自苍。雪后片帆过槜李，春时三赋拟长杨。
青毡故物行须惜，绛帐谈经卧不妨。工瑟向来惭帝里，五陵裘马少年场。
樗散承恩贬旧封，全生犹得远从戎。朱衣赤绂关河梦，白草黄沙雨露重。
日月迟回华表鹤，风云愁寂鼎湖龙。欲持两泪凭流水，送绕秦淮第一峰。
三月十六设帨辰，六十六回无限春。青天共指犹圆魄，紫诰仍辉见在身。
开府夹江文武吏，称觞八座太夫人。剩道金陵好风物，那能不遣鬓毛鬒。
星汉当檐挂素秋，元禽欲去复缄愁。江花笑拂荷衫袖，縠水回迎竹叶舟。
行药定逢菖九节，忆梅遥爱月三洲。垂杨色色萦歌扇，未遣新筝怨雁楼。
好诵庄周六月篇，及时千里尚迎贤。既归周勃安知狱，自汗萧何贱买田。
辽蓟干戈驱北塞，荆襄寇盗动南天。请缨多士王师合，定拟珠厓不弃捐。
年来大阅振王猷，何复封疆万里忧。丰水来同悬诏去，曲江春宴乍移秋。
无端寇盗时来警，多难身名老更愁。闻道临轩隆将相，不知李郭孰前筹。
长天鸿雁几行鸣，知是雄飞向北平。翰墨泉流称独步，干戈尘静有边城。
多酬国士登坛礼，兼得将军射石名。买醉别离燕市久，上林还梦听春莺。
竹房芝阁数相从，先出长林四百峰。夹道看花金腰袅，群仙分露玉芙蓉。
尊开夜月飘霜满，帆带春山点翠重。裁就万言书早上，不虚词赋擅雕龙。
樾可栖迟竹可编，乾坤扰扰借孤眠。旧来煨芋知良相，长记偷桃笑列仙。
乱日戈矛愁酷烈，好音肝胆幸流传。亲人鱼鸟都相避，剩有池塘水复鲜。
诗筒不断甲兵馀，日月长天照敝庐。齐物细推惟一马，加餐多籍有双鱼。
径荒松下归徵士，文赉山中相隐居。遥望江云长弭棹，将疑门巷不容车。
霜威行处振旌旗，晴望高山对坐时。秦殿璧完人独慕，谷城书授帝为师。
十年作相无言稳，双陆褫裘得胜奇。论古情深延夜月，尊前赓咏出车诗。
绕林红缀荔枝新，雨过争看垫角巾。绿野到门同作客，仙舟移酌欲留人。
柳藏蝉唱依依听，江浴鸥群款款亲。惜别却忘归路远，肯于沉醉问车茵。
避暑淩风六月秋，前山罗列水悠悠。山花笑待多情客，水鸟飞随不定舟。
衣制芰荷期遁迹，歌翻桃叶欲消愁。兴酣勿问归何宿，新月澄波一枕流。
当筵一曲写新词，忆得便娟恨更痴。图画有香兰蕙好，衣裳犹纫美人贻。
花引醒眸鸟叫愁，荒夷岁晚亦寄游。黄茅紫磴疑无路，一抹烟开果化州。
横斜银汉仙桥远，派衍金笼海国赊。地气北来知世运，喳喳传喜遍天涯。
十日山行今日尽，山风猎猎山云近。解道前途是坦行，一望那知山更峻。
山城雨过青山晓，杨柳池塘风线袅。帝城北望苦无多，漠漠烟云丹凤渺。
长江渺渺烟波绿，罢钓渔翁船傍竹。摸鱼换酒月明归，醉倚纶竿春睡熟。
宫柳含烟晓日晴，太平天子御承明。晓钟阊阖开仙仗，次第班行引凤鸣。
屈指光阴春复秋，乡心国思两牵愁。行云流水无情思，每到花时不上楼。
百年公论分明日，几度人情反覆间。独有空山飞鸟倦，不因风雨解知还。
玉人春望隐蒹葭，金凤簪云鬓绾霞。薄暮倚栏横翠袖，东风吹雨惜残花。
晓泊孤舟春水生，远滩双棹布帆轻。消魂一觉乡心梦，卧听四山风雨声。
枫林啼鸟杂村舂，晓色征鞍寄远踪。不尽溪声寒水碧，四山霜叶幻秋容。
紫翠烟消石径斜，半湾茅屋是僧家。禅心不动楚山碧，落尽萧萧松荻花。
冷落黄花巳过秋，远书忽到念同游。风云万里官须做，尘土三边志欲酬。
落日高台谁举烛，西风野渡自横舟。萍踪虽远心常近，倚遍元龙百尺楼。
歙州先达重怡庵，喜见诸孙庆泽覃。秋榜已传三试捷，夜窗何负一经酣。
会应得意骖龙左，暂许归心逐雁南。定有青蓝叨座主，不辞他日为君惭。
三冬北风无寸雪，有客驱车向闽粤。晓辞丹陛发行装，举头尚见都门月。
君在职方今几秋，边功不喜谈封侯。金绯赫然本公论，此心久抱苍生忧。
海道平时置官守，万里鲸波骏奔走。内修外攘君所谙，好遣耕桑罢刁斗。
长河南去冰未融，一尊相属离亭东。行哉宦况亦不恶，荔枝满树狼烟空。
法垣华耀吐文昌，斧节今辞白玉堂。嵩少风云生气色，洛瀍草木动辉光。
新衔薄试儒文效，旧局同推史学长。本是紫皇香案吏，仙裾伫曳御炉傍。
彭蠡波涛霁雪馀，仙槎春度锦帆舒。淮王上客能词赋，汉使甘泉奉玺书。
伯父尔宜仍胙土，东南今复盛簪裾。经行倘上康山望，高帝雄图在石渠。
奸邪狡诈得其情，玉上青蝇一个生。河海古分咸与淡，渭径今溷浊和清。
杀人自信曾参枉，取义谁怜豫让明。于氏门高阴骘重，只缘治狱尚公平。
直道知公不世情，肯随贪鄙变平生。颓波江上愁皆浊，活水源头羡独清。
尺雾谩劳秋月障，寸云何损太阳明。愿言隐步从渠视，周道便便以砥平。
一曲离歌万里程，江山满目弟兄情。断云凝树高低色，流水吞潮远近声。
马足晓轻庾岭雪，花香春重锦官城。凤池得意应徯我，共沐恩波对圣明。
金水桥边才北下，辟雍门下又南还。九重恩泽通琼海，一道文光过庾关。
云暖莫教龙睡稳，雾寒应是豹纹斑。感恩归去须怀报，万里天庭咫尺閒。
圣王深爱远民安，安远抡才拜宰官。欲为九重宣德化，暂来百里抚癃残。
露摇征旆吴山晓，月满维舟贡水寒。一路风光从此去，更无纤秽瘴层峦。
富贵真成春梦婆，先生醒眼独如何。鱼窥浅涧谙钩饵，凤上高梧远网罗。
万里乾坤孤棹稳，半林风月一冠峨。红尘陌上遥相送，惭愧临风为子歌。
乘舟不是打秋风，沧海南来庾岭东。十载交游萍水上，一天愁思树云中。
杏园自愧无门入，花县宁知有路通。为爱山阴寒夜雪，乘舟不是打秋风。
曲江江上好山峰，才气宁非秀气钟。天上洪炉司鼓铸，人间良冶为陶镕。
忍看金鉴昏如夜，不使铅刀快似锋。要得器充才适用，早加心力日磨砻。
十年户部困为郎，一片云飞念故乡。瞻望忍能歌怙恃，奏陈端许奉蒸尝。
庭槐影里乾坤阔，宰木丛中雨露香。此去未应在田里，早须鸣佩上岩廊。
瞿塘峡口两崖间，巨石遥当陆海关。粤客谩疑真砥柱，夔人誇道小金山。
险防如象行忘戒，神避然犀有遁奸。谁谓西游无好兴，也凭奔峭看潺湲。
野寺清尊对鹤群，我来行酒听论文。门前歇马依青柳，池上开轩见白云。
自喜献之同禊事，还惭阿买张吾军。醉扶老父还家去，桑柘秋阴日未曛。
天津才子美风仪，山郡漂零老一麾。却忆东曹同事后，半生无复共襟期。
万户千门接水云，思君何处再逢君。西风一笛山阳路，满耳凄凉不忍闻。
何处水来骤尔强，涨号彻夜谁能当。开门江槛已不见，几个轻鸥浮席傍。
阖闾城边回短棹，行行烟柳入江皋。萋迷碧草吴宫里，春色年年发绛桃。
羽书无路达深宫，力障孤城势转穷。卞壸一门甘死难，张巡千载凛英风。
空期戎马收江左，又见真龙起泗中。试看尽忠池上水，当年剑血尚流红。
紫陌遥看一缕微，笼烟曳日转依依。不随蛛网萦钿合，肯逐鸾梭上锦机。
香罥落花低趁蝶，暖随柔絮欲沾衣。无由系得东君驾，空向春风上下飞。
瑶瑟声沉闭绿窗，月明空吠隔花厖。彩幡零落宜春字，绡帐低回照夜缸。
好梦每嫌莺唤醒，伤心况对燕飞双。奢云艳雨情多少，远逐杨花渡楚江。
遍地连蔓瓜色新，啖瓜休问种瓜人。道傍纵有高轩过，遮莫柴门野草茵。
屋冷鸦飞村路长，大姑行嫁细姑忙。茜红不耐单衫子，撞著前头铁裲裆。
浩劫微尘本自该，钵头何以向山隈。说来海上曾浮峤，方信人间有渡杯。
鲍葛丹炉他自封，法云长引入山钟。閒将一滴曹溪水，飘落罗浮四百峰。
咫尺迢遥不可知，飙轮相就更何时。好游最是东坡子，生长眉山不到眉。
世外无情更有情，梅花清影立三更。劳君一喝空山月，又见扶桑海上生。
曾到函关作吏来，史君原是谪仙才。鲈鱼蚤矣辞荣禄，玄豹悠然起寿杯。
松菊几悬晴日艳，芝兰偏对好风开。只今紫气横天末，知是关前命驾回。
春风惜别霸陵川，多少长条似马鞭。谁道无情是花柳，赚人来去自年年。
二月江城杨柳春，赠行那得几枝新。闺中只自怜攀折，不见杨花愁杀人。
城边客舍水边桥，柳色青青送寂寥。无那春风不相惜，夜来吹断最长条。
洞天万仞落空翠，神仙何年上青霄。蛟龙已去荒窟宅，鸡犬无闻遗井瓢。
冰湍洒洒暗犹落，岩雪阴阴春不销。我欲乘风问生术，林间黄精深雨苗。
草堂面面近嶙峋，白石苍苔不染尘。涧瀑倒吹千嶂雨，山花迟发半岩春。
云封竹户常无径，僧到斜阳可结邻。松下茯苓今已老，那堪车马误閒身。
玉雪为颜白发鲜，儿孙满眼见曾玄。彩衣献寿三春酒，黄菊当期九月筵。
天上蟠桃今已熟，堂阴萱草故争妍。丹青解写名门德，留取家声奕世传。
免魄何年掩少微，裴回马鬣涕频挥。十年灯火人何在，一代文章事已非。
衰草含烟天漠漠，空林落叶雨霏霏。伤情更有山阳笛，吹彻梅花未忍归。
白露盈盈上碧枝，蒹葭正老月明时。危楼独倚听歌细，静榻孤眠琢句迟。
历乱松栖乌梦幻，纵横枫落鹿踪迷。琅玕戛玉千竿外，疑有高人住水湄。
祖师相法此心通，西笑长安只向东。自我作灾还作福，与人言孝复言忠。
看得定时原不定，悟来空处转非空。八识田中横七尺，大家归认主人翁。
柳色青青柳叶齐，送君江上朔云低。妾似柳条全繫恨，君如柳絮逐东西。
槎得鹅儿嫩欲黄，轻寒初试怯罗裳。柔条不禁随风舞，薄恨犹能繫妾肠。
上林花木乱纷披，正是东风力软时。群蝶漫教争落絮，灵乌直欲占全枝。
侧身归去何妨远，整翮重来未当迟。万里云霄须自惜，弋人谁识羽毛奇。
松枝落落骨栾栾，风动寒泉更好看。湖上幽居故相近，他年曾此赋斯干。
孤琴岩壑昼阴阴，涧雨山风野水深。咫尺断桥心万里，美人家在翠微岑。
雨后青山画不如，山蹊深处野人居。花开花落年年事，閒看溪桥策蹇驴。
看山不尽扣舷歌，双眼浮云万顷波。尽说鲈鱼称莼菜，秋风秋雨奈愁何。
小桨从教野水欺，短檐偏受朔风吹。得鱼换酒且同醉，老尽青山总不知。
高树连云野水边，朱帘红袖映芳筵。不才深负桑蓬志，忍泪哀歌莪蔚篇。
鹏翼扶摇看巧宦，虫雕辛苦忆当年。林丘处处堪忘世，何必苏君二顷田。
水头秋思动疏枝，鸟外烟霞佐酒卮。衰老怕逢初度日，娇痴翻忆少年时。
世无鲍叔谁相念，坐有韩娥醉不辞。太乙长庚俱浪说，夜深引领望南箕。
五十四年山泽癯，懒从朋旧话居诸。壮心尽付沙头鹭，生计都非屋里书。
九陌市尘天漠漠，一帘风露夜如如。屠龙手段今安在，笑挽栀鞭策蹇驴。
少小秦楼学燕飞，楚云湘水见应稀。欣逢此日重阳酒，还整当年旧舞衣。
结客自怜非赵侠，靓妆无复是南威。劝君未醉休辞醉，细插黄花且莫归。
湖光渺渺冷烟微，江鹜沙凫伫不飞。恰欲抱琴轻别去，芰荷分绿上罗衣。
桃花花繁杨柳垂，纤腰嫩脸香风吹。莺儿调声声正滑，堂上丝车鸣轧轧。
少年骑马挟金弹，青幂朱舷纷夹岸。缫丝终日不忍看，寒螀早晚啼秋幔。
野店相逢匹马黄，画楼红烛照霓裳。虬髯自是前生貌，莫向扶馀作国王。
绿酒银灯露未晞，红妆深夜舞明妃。无论车笠他年事，已共咸阳作布衣。
昔年游宦去乡闾，此日还家胜谪居。垂老厌看炉内药，穷愁还著箧中书。
青云有路迢迢隔，白发无情渐渐疏。汉代于今论封禅，长卿多病欲何如。
休识流黄罢养蚕，桃根桃叶并清酣。龙绡却暑肌香腻，蝉翼凌风鬓影鬖。
常恨画中题豆蔻，谁教窗下种宜男。螽斯合备房中乐，见说如今化已覃。
弦弦相近不相离，入调频将玉手移。最恨曲终人散后，影分行断各参差。
看鍊神丹骨已成，新骑云鹤上蓬瀛。山中旧伴头将白，遥瞩非烟想佩声。
鸣鸟嘤嘤春可怜，渝州晚郭竹林烟。龙台径侧青峰寂，冰石堂高绛烛然。
辉览向从千仞表，剧谈不啻五年前。袖中封事还匡济，好附长风到九天。
四载孤踪万里同，便如名玉照葭丛。薇花共忆迟迟日，鸿翼分飞款款风。
恋旧情知尘世外，著书心到古人中。最嫌鱼洞沙头月，掩映肩舆榉柳东。
春流聊爱泛连漪，莫浪风声拟四其。乘传物华貂袖短，入山家累鹿车迟。
灯花对我参横夜，玉树依君岁晚时。巴峡荆门天共远，独应江汉附深期。
日下金鸡出绛銮，皇皇天语万方看。喜闻圣主兴周道，竟使苍生起谢安。
云捧翠旂含五色，草生屈轶指群奸。早时抱志投簪客，独向沧溟把钓竿。
四庙衣冠尚衮龙，英灵千载此攸钟。遗弓欲泣荆湖鼎，斩板殊深夏屋封。
汉寝自应传百代，秦泉何必锢三重。白头官监劳供奉，晨鼓初停又暮钟。
好景分明画不成，品题今日仆须更。路从险处行来稳，山到深时望却平。
花气暖催春日转，树声寒带朔风鸣。向来奔走偷閒地，始觉官曹分外清。
万马争群气欲酣，归鞭遥指路东南。月低浅水寒生练，露下空山夜滴岚。
远近鸡声催晓漏，微茫人语识乡谈。天涯岁岁逢寒食，故国谁同扫墓庵。
六年泽国逢长至，愁坐西堂日影移。不见早梅宁对酒，为怜初雪漫题诗。
寒深关塞銮舆远，岁暮江城鼓角悲。歧路薄游虚窃禄，晚云鸣雁益凄其。
寒山雪压万峰低，落日山城驻马蹄。袪冷未逢春瓮熟，欲眠无那夜乌啼。
人来汴水无家信，路入并州有战鼙。旋思乡愁抛未得，悄然拈笔赋征西。
此日偏惊白发新，当筵楚舞酒行频。碧山有伴还成社，银汉无梁莫问津。
种柳醉翁书甲子，纫兰骚客赋庚寅。情知镜里流年换，聊复酣歌汴水春。
宝玦金貂簇绣鞍，倾城士女竞追欢。宣和旧俗灯偏盛，汴水新春夜不寒。
人海涌来喧笑语，车雷轰处恣游盘。太平景象君须记，天汉桥边立马看。
清晨出郭恣幽赏，水寺烟村无市尘。也知不饮是恶客，独喜能闲为达人。
信陵台畔已融雪，屠儿墓前还早春。东风吹面且须醉，坐送斜阳沉远津。
衮衮夔龙晋上公，碧山烟月属嵩翁。凤凰自备九苞异，鼯鼠谁怜五技穷。
尘海梦醒书椟在，醉乡天阔酒杯空。生涯只合逃方外，勋业何劳阅镜中。
台边草色苑边云，载酒来游白日曛。富贵可怜成一梦，疏花冷雨信陵坟。
边城无日不风沙，白草黄云万里赊。夜夜城头听觱篥，吹残陇水又梅花。
春河曲曲柳丝丝，碧草如烟杏满枝。开尽画船天未午，游人犹悔上船迟。
危栏低接水边扉，暗伫婵娟笑语微。也识爱他歌伎过，竞推红袖卷帘衣。
木杪风声乍报严，已从云罅落疏檐。真成月色夜当户，误喜杨花春扑帘。
客馁要逢贤令起，民贫亟向有秋占。吟喉不惯烹羔味，一嚼清寒去手拈。
宦途邂逅与君同，又见归旌逐断鸿。东观月明清梦远，北堂春好寿颜红。
沧溟汗漫鱼龙水，平野萧条草木风。忠孝此行真两尽，天涯极目思无穷。
凫舄飘飖向碧空，楚天西望楚王宫。峰高白鹤千家雨，峡静黄牛一笛风。
到日泸川迎五马，他年碣石看孤鸿。罗浮万树梅堪折，曾有棠阴满越中。
先朝抗疏许谁雄，白下偏惊鲍氏骢。出领江藩中执法，还平邦土少司空。
情如庐岳千层厚，书借浔阳九派通。犹有丰城孤剑在，待君嘘拂便成虹。
意趣天然笔法奇，写生今复见徐熙。春花春鸟知多少，消得东君几句诗。
宿云如墨绕湖堤，黄柳青蒲咫尺迷。行到画桥天忽醒，谁家茅屋一声鸡。
灵隐寺外冷泉亭，萝风吹日昼冥冥。猿啼一声松子落，无数白云生翠屏。
湖上秋来雨气深，买舟容易到西林。青山好处看不尽，白鸟一双穿柳阴。
鉴湖秋暮水如天，宜与诗人载酒船。两岸芙蓉红未了，小楼丝管出婵娟。
八月西湖镜里天，中流柔橹下轻烟。回头指点青山好，有个白鸥飞上船。
秋夜西湖泛棹过，满船星斗近天河。鸣榔忽动清风起，一对鲤鱼吹白波。
清光多处是蓬莱，金色芙蕖午夜开。夹道传呼避骢马，绣衣御史看灯回。
家人草草具杯盘，爆竹声中笑语欢。衣上忽看慈母线，泪痕如雨落更阑。
青丝络头白鼻騧，林下春风踏落花。最忆吟馀饶野兴，淡烟斜照数归鸦。
黄州黄菊遍地黄，太守餐英齿颊香。若少醇醪助秋兴，袛应悬榻待周郎。
苍头信去频丁嘱，赤鼻矶头赋在无。闻说使君开碣石，不妨千载配双珠。
五月蠡溪新水生，菰蒲出水与堤平。望亭南望太湖白，溪上诗人无限情。
宪节翩翩向法台，遐荒万里瘴烟开。圣王化久文身尽，粤服人和白雉来。
膏岭日寒风似雪，牂牁雨过水如苔。断肠极目他乡外，簪佩何年返上台。
岩边树色隐丹扉，日下仙舆度翠微。水落尽如雷电过，山回俱作凤凰飞。
星台似结仙人掌，云路疑通织女机。幽赏不殊椒酒会，合欢须并月骖归。
新桥客舍俯横塘，柳色千门路转长。却病且须辞酒伴，习闲还欲借僧房。
日高花气蒸书案，风过潮声到石床。巷陌春深芳草绿，故人车马在何方。
海上初乘李郭舟，东来又作北山游。自怜散迹随云出，却喜闲身为竹留。
日转菊篱花未吐，江寒梧树叶先流。廿年岁月交游在，共对清樽半白头。
载谒天姬读断碑，低回旧事至今疑。如何蜕化空遗履，尚自留题且寄诗。
鸾过缑山笙有韵，鹤归华表语无期。当年赢得存仙籍，还记春冈是旧基。
吴海官移岭海频，普天何处不王春。纵令飞舄难为路，自是乘槎好问津。
制锦技堪誇岛服，还珠恩许到鲛人。他年倘布中和乐，与寄诸生次第陈。
四牡横奔驭者谁，委衔无乃昧先几。廉颇不念私仇后，商鞅才知首法非。
汉业几年专仗钺，楚歌中夜竟沾衣。可怜日晏蓬莱殿，目断南云奏凯归。
落木惊波入虏尘，新亭空集北来人。神州未复英雄老，王业偏安历数屯。
万骑星屯潮卷夕，六宫云散草生春。百年江左偷安计，泉下惟应泣老臣。
画角城头曲未终，十年哀怨万方同。黍离正恨伤周切，章甫翻怜适越穷。
黄叶空山僧舍雨，沧浪衰鬓钓丝风。闲愁欲遣三千斛，浊酒宁辞一百筒。
漠漠蒹葭断渚连，烽亭亭鼓报更传。回风吹树缆初系，斜月照蓬人未眠。
雁足寄书怀岁晏，蟹鳌新酒及霜前。沧茫远浦寒灯外，尚有渔郎夜扣舷。
高台俯仰大江驰，南尽瓯闽树影微。白草秋烟遗战骨，青天寒照落人衣。
襄阳耆旧心如昨，华表仙翁事即非。东望故园三百里，不堪搔首片云飞。
二龙怅望杳东游，弓剑苍茫满地愁。青草空遗双冢月，彩云已散六宫秋。
长江落日忠臣恨，易水寒风壮士羞。楚汉兴亡俱一梦，当时何用割鸿沟。
多病长思卧翠微，重来江阁坐朝晖。未能报国心徒恋，且喜看山愿不违。
对酒忽闻啼鸟过，赏春空惜落花飞。分明此地真蓬岛，吟倚阑干晚未归。
落落才名迥出群，紫髯又见作参军。书生莫道不知武，记室从来要有文。
别路共伤千里月，怀人知隔数重云。三湘春近多来雁，却要音书别后闻。
炎炎畏景昼偏长，竹簟藤床觅上方。出户便惊尘土满，脱巾且趁水风凉。
径松滴翠凝冰砚，砌竹分阴上粉墙。头白老僧无一事，惟将双眼看人忙。
空庭谁种万琅玕，赢得斋时对榻看。座起午烟应瀹茗，帘垂暮雨漫焚檀。
燔柴何幸逢周典，簪笔也曾忝汉官。今日甘泉谁扈从，梦回星月近瑶坛。
焚香扫地拥氍毹，却饮辞荤称病躯。卧向青山三日后，消来杂念半分无。
风应扫雾开千嶂，雨为清尘遍九衢。郊罢愿颁宽大诏，坐教海宇尽欢娱。
历尽山川力未休，一官今去赞刀州。清名何必羡留琐，利器还应见解牛。
客路秋初飞一叶，官河日晚泊千艘。寄书莫道无来雁，人在蓬瀛正倚楼。
士行公才俱绝俦，乌台新拜宠恩优。朝廷正合留长孺，乡里应多识太丘。
雪意远含宫树暝，江声寒送石城秋。南朝古寺题诗处，何日从君觅旧游。
隐居谷口漫逃名，时有高人扣竹扃。枕簟昼长迷蝶梦，江湖天阔羡鸿冥。
囊收珠玉几千首，家住蓬壶近百龄。他日一杯何处祝，夜深频望老人星。
又觉金天爽气新，古今不驻是羲轮。月明万户悬砧杵，日落扁舟罢钓纶。
遥忆故人多梦寐，独怜晚岁尚风尘。几时投老青山下，共汲清泉煮涧莼。
病客逢秋忆故园，汝来应得赖温存。江湖岁晚身千里，骨肉情多酒一尊。
别后关河长问信，愁来风雨更思君。西窗灯火寒无梦，旧事中宵得细论。
新种芸香屋数椽，青山绿水映华颠。欲知自下升高处，人十能之已必千。
独膺鹗荐上枫宸，喜有清名在搢绅。圣主九重开日月，郎官百里应星辰。
凉风夜送仙舟远，恩露晨沾墨绶新。若过岭南逢驿使，早梅先寄一枝春。
在原常诵鹡鸰篇，视弟亲劳到日边。叙话夜床忻对雨，思归秋旆远冲烟。
家邻弘景烧丹灶，地接茅君种玉田。莫厌西风霜入鬓，刀圭好乞驻流年。
松竹交青远映空，梅花时见白重重。小车花外开三径，高枕亭前见一峰。
独乐人应识司马，上床我已厌元龙。登临剩有平生屐，留与仙郎蹑旧踪。
秋发鲈莼野色开，故人江上赋归来。觉非正喜今朝是，忤俗休生旧日猜。
到处烟波横钓艇，有时风月上瑶台。人生如此须知足，管甚经纶屈大才。
谁将大有卜今年，春种初苗旱可怜。受暑苦焚唯问马，从公弗息几归田。
流离有态堪图画，恸哭无声到管弦。万顷烟波舟一叶，何人正在白鸥边。
欲借春风一解颜，春来正在舳舻间。严持酒戒偏能饭，稍放书程亦自閒。
心里有天堪白日，眼中何地不青山。千周未了参同契，一炷清香坐夜阑。
是处山深云更深，凭谁说与总无心。全因俗客都迷路，时为苍生欲作霖。
静映方塘惟旱亩，高临绝壁亦千寻。优游更逐南溪水，流向人间觅赏音。
俯仰周旋强作颜，将心能得几时安。读书尽说居官易，得路方知涉世难。
三径西风黄菊瘦，一天秋水白鸥寒。易图元有真消息，姤复中间子细看。
昨夜东风入敝庐，晓来门外见新符。山茶映水回春色，樽酒招人起病夫。
破戒一斟将兴发，从渠三劝觅愁无。意中我了南山老，应有杯盘对老癯。
轻风入树晚萧萧，僧院松关坐寂寥。野外无人堪笑语，静中随地足逍遥。
残编漫对皆灯火，清韵微吟当管箫。此是元宵真乐事，楼台争得羡岧峣。
年来学稼事西畴，四体徒勤亦半收。谁谓乾封系天意，吾将辟谷与仙游。
春风满袖来天使，甘雨随车喜泽流。分付家僮多种秫，陶翁行醉菊花秋。
许多英伟说前筹，遥望前锋气即收。可是赤眉真有力，祇因白面自深忧。
何人发愤身皆胆，一道凄清月满秋。百万农夫喧笑口，谁家鸡犬不蒙庥。
遗编三叹古稀声，分得乾坤一气清。天上故人俱告老，江南小子尽知名。
琼花后土醒春梦，夜月空梁黯旧情。地下修文书正朔，也知不独晋渊明。
众绿当窗结夏帏，午风襟袖却先知。低飞白鸟来何处，久住黄莺让好枝。
公道有归天亦定，老年休恨事多违。杜陵诸作皆称史，亦少渊明责子诗。
遥想滕王阁上筵，送行冠盖半同年。珠帘细雨飞晴昼，金瓮晴虹喷碧天。
作记何须论王勃，抗章宁肯愧梅仙。若持马鬣天瓢去，还念西山乞雨篇。
千里章江西北流，凭将此语到洪州。官期自计九年满，民意常怀百世留。
夜雨圜扉青草遍，春风泮水紫芹稠。同年若问张东海，庾岭梅花伴独游。
屡约行期未定期，锦囊先贮百篇诗。为官自笑黄金尽，养性能令白发迟。
留抚苍生天有意，送归紫阁水无私。平生长剑今将试，莫使辽阳久驻师。
翰苑论文沗后尘，谏垣补衮复同寅。重逢共讶忧时鬓，一疏坚辞报主身。
折柳滁亭堪此日，艺兰湘浦有馀春。武陵亦系东山望，倘见渔人莫问津。
久旱村园豆麦焦，凿池引水灌田苗。篱疏野竹横窗户，潮满春帆碍浦桥。
酌酒不愁无苜蓿，挥毫深喜有芭蕉。人生适意应如此，莫怪渊明懒折腰。
莫笑邮亭一夜春，此身元已落风尘。韩家亦有如花女，枕畔衣裳着向人。
妾自伤心怨月低，黄莺何事亦娇啼。不禁含妒将丸打，定有东风暗向西。
望入河桥万里情，千山寒色是王程。黔雁古道猿为侣，贵竹遗风象解耕。
徼外纪纲雄汉节，车前拜舞杂蛮声。非君识得贤劳意，说著南中旅梦惊。
玉节新从北极开，彩衣仍出尚方裁。犹龙紫气将西度，如带黄河自北来。
岳色昼晴回菡萏，珂声春晓散蓬莱。称觞不贷夷门酒，分得君王露一杯。
选地幽栖近水湄，野人争席鸟忘机。垂柳袅袅供书带，蔓薜青青取制衣。
不学蒋园延客少，却嫌郑谷受名非。任公本擅投纶术，可以方壶作钓矶。
亲随帝子出龙墀，曳紫横金见陛辞。羽附雄风千里外，心悬北斗十年时。
周人壤地新开国，汉代贤良旧下帷。歌颂不妨长纪事，君王方采列侯诗。
送老江蓑已钓船，抚州还我更诗篇。平生知己真承爱，老去青山敢自偏。
一代功名逢圣主，百年衣钵愧真传。奋飞多少相随意，笑恐行藏是此天。
久与霜台谓不空，皂囊容有补天功。更谁一视同仁妙，又到朱幡绣斧中。
风展巨鹏天自阔，古存老马意何穷。天空目短风帆远，分付秋江更几鸿。
亲王开国绥南土，贤傅承恩出禁闱。凤辇龙旂烦扈从，绯袍金带有光辉。
当杯莫惜离筵醉，此别应知后会稀。路入官湖诗景好，落霞孤鹜看齐飞。
海上花开万玉林，閒门碧玉梦相寻。不知开处花多少，折尽罗浮半夜心。
九肋蹒跚清楚阔，九苞真与黄云深。复有凤凰山上月，遍照罗浮玉洞春。
谩品朱明七洞天，论人论智不论年。丹青不解传神去，但写崖泉百丈悬。
百丈崖头更问源，珊珊流水铁桥前。飞云忽被风吹散，万树桃花锦一川。
觉山泽山同爱山，春来不来春又残。四贤祠宇天华上，司马行窝亦扁颜。
飞空直上飞云顶，踏断铁桥无路还。公还不还心亦死，纵上无山意未阑。
小石桥居天小脩，藤萝十丈缀悬旒。玉玉割与蓬莱股，流落于今在海陬。
江上芦花似雪飞，玉京游客正思归。画船载酒寻诗社，沙鸟冲人下钓矶。
南浦早霜秋潦涸，西风残照故山微。到家想见开筵处，翠竹黄花晚更辉。
边城二月暗尘沙，吹过东风不见花。天上玉京旋日骑，水通银汉系星槎。
云中路出高山险，上谷营连独石斜。正是旅愁消未得，夕阳楼外又鸣笳。
北使成群去复来，喧传欲奉上皇回。悬河涕泪经年尽，匝地风尘一旦开。
福德果符休士兆，英雄空抱救时才。只愁猾虏多翻覆，早迓鸣鸾入紫台。
十载风期梦寐赊，相逢何意骤天涯。栽成林屋花千亩，恍入桃源树万家。
画鹢秋分吴苑月，飞凫晴蹴汉宫霞。青旗夹岸休回首，满目河梁散曙鸦。
晓日联镳出帝州，西园名胜共君游。看花已觉今非昨，观稼还知岁有秋。
果杂冰盘高树下，酒分磁瓮小桥头。投壶对奕心俱适，忘却人间别有愁。
草亭新构绝尘侵，雅称将军逸乐心。能以文谟资武略，顿令城市有山林。
秋清抚景诗频咏，公暇娱情酒谩斟。晚节更怜丛菊在，西风吹绽满篱金。
朱函宝册下尧廷，千里兼程水陆经。避节尘氛天外静，对船山色雨中青。
源泉去我馀三日，瀚海何人识二星。尚忆昔年游赏处，一杯曾共醉林坰。
此地重逢挺节筠，清风潇洒最怡神。十年阔别浑如旧，竟日相看不厌频。
采采凤鸾鸣盛世，珊珊环佩下严宸。岁寒有约期无负，迟暮林间定可亲。
寻常拂拭旧琴星，心赏音谐手未停。郭外探春花欲发，庭前欺雪竹还青。
风回海钓机心息，月上山窗尘梦醒。晓起教儿读周易，客来休问太玄经。
三十年来涉宦途，乞归华发半头颅。依山结屋尘偏静，临水观鱼兴不孤。
野老崎岖寻橡实，林僧谈笑断松腴。离家几作还家梦，一夜团栾骨肉俱。
六十九翁过洞仙，杖藜浑不惮跻攀。琴书携取消晴昼，水石凭将慰老颜。
閒把纶竿清濑处，醉眠茅屋白云间。有时徙倚阑干立，目断孤鸿天外还。
入夜潮声十里闻，气连霄汉自氤氲。舟航吴越长风便，襟带幽燕孔道分。
蛟在室中吞怪物，蜃成楼处见妖氛。有时三岛开晴霁，彷佛群仙拥绛云。
城上危楼控朔庭，百蛮朝贡往来经。八窗虚敞堪延月，重槛高寒可摘星。
风鼓怒涛惊海怪，雷轰幽谷泣山灵。几回浩笑掀髯坐，羌笛一声天外听。
春期巳尽晓犹寒，吟遍群峰独倚栏。桃种岂殊仙子宅，松封曾号大夫官。
日长人静门重掩，雨过苔深径不乾。爱此山林真有癖，早投簪绂未曾难。
载酒长歌选胜游，题襟独上浩然楼。龟山北断分孤屿，蜃水西来抱十洲。
白露横江空发兴，青丝满鬓也悲秋。清风明月无穷夜，处处登高不自由。
天庭迥立白云中，海县江村秋色浓。水抱残阳奔象浦，风摇落木吼狮峰。
缘坡紫竹空高节，绕舍黄花只瘦容。欲办归田三亩宅，山灵莫笑是周颙。
江城雾树远相连，半是龟蛇隔岸烟。渐减寒衣回暖后，独逢人日落梅前。
沧洲结社留吟稿，红袖凭楼费酒钱。彩笔还时歌扇歇，旧游唯向梦中传。
垂老閒游出瘴乡，居停仍喜近山房。昔年图画虫生卷，故主园林燕在梁。
眼底更谁为旧雨，鬓边无处不新霜。感君犹有山河意，追念先人拜影堂。
小楼斜月独凭栏，乡思曾堪值乍寒。梧历风多飘亦怯，菊迎霜久傲应难。
柔情不比长卿剧，累事争如向子宽。又听疏钟动山寺，添衣无语自盘桓。
扰扰红尘行路迷，秋光清绝隔东西。风萍欲夺江淹梦，园榭堪停张翰思。
人立小桥山色远，马穿深柳月光迟。临流吟得江南句，留与京华赠别离。
归来却喜万山青，林石岚泉未尽零。谋勇谁思寻旧累，风流只听哭新亭。
纵多累若争蜗角，何似高闲卧客星。门外若谈兴废事，且需千日酒徐醒。
蚁附蝇趋彼正哗，山深寂寂草篱斜。巳经北阙肱三折，敢信南天手独叉。
京邑秋风歌黍稷，江州夜月泣琵琶。几多芬艳今飘落，晚节犹存陶令家。
高曾德荫尚堪彝，所恨狂澜遂到今。载路荆榛磨士气，满山薇蕨照臣心。
故园重理朝曦爽，旧友相思秋水深。磈垒填膺且抛却，聊将短句答蛰音。
十道兵符事更新，少陵歌罢点行频。那知使者车前泪，转作君王笔底春。
五岭可应任尉戍，三苗今是舜阶人。青灯促膝还思郢，愧杀囊封上紫宸。
弓鞋窄窄步移难，独倚妆楼暮雨残。情绪逢春那得好，泪痕终日不曾乾。
试拈彩笔惊肌瘦，小傍银屏怯被寒。恍忽却疑愆素约，箧中时简旧书看。
蝉鬓轻盈不耐风，水亭帘幕怕朝东。瑶笺锦字无人寄，碧海青山有路通。
倦态谩同芳草弱，愁颜不分小桃红。天涯荡子经年去，踪迹东西类转蓬。
别来仍是十年馀，旧业惟存案上书。落日青山当户牖，秋风黄叶满阶除。
已无朝士知名姓，只有林僧问起居。老我得閒身尚健，形神多为苦吟癯。
衔芦伴侣宿沙汀，独自巡行敢暂停。响应鼍鸣催落月，声随鸡唱逼残星。
频惊湘浦鸥眠起，远搅衡阳鹤梦醒。怯恨凉宵铜漏永，嗷嗷达旦未曾宁。
瘦骨香魂尚未销，西风连日苦相摇。轻云忽讶流荒径，淡墨难教上素绡。
鹤立霜天神自远，琴横夜月韵常超。任生纵有堪怜处，未许篱东伴寂寥。
大江东去日西流，匹马冲寒役役游。千里山川原梦幻，百年身世自萍浮。
萱堂月冷霜华满，沧海尘埋蜃气游。运甓有心乌怨在，朔风回首倍离忧。
喜尔游庠为尔忧，几番凭日费心筹。三军重敌着孤剑，万里惊涛藉短舟。
战罢太平方是福，渡时安稳未为休。泮池一窍通蟾窟，折桂还须到上头。
春江花月夜维舟，杯酒多君念客游。山泽灌输随物力，金钱积贮待前筹。
诗因水部怜同调，启入山公羡独优。将作频烦真此日，庙堂仍仗佐先忧。
西风昨夜吹芳草，萧索芙蕖觉秋早。碧练光寒翡翠孤，红衣香落鸳鸯老。
翡翠鸳鸯各有情，映波毛羽最分明。玉楼金殿何须问，且了闲塘一段清。
太丘闻孙忠孝俱，平生喜读轩岐书。医人每收十全效，种杏已成千百株。
今年被荐来京国，新授医官承宠渥。缙绅祖饯出都门，别酒香凝金错落。
潞河雪霁冰澌流，好风催发沙棠舟。南经铁瓮趋吴郡，东度钱塘望处州。
括苍山色青无数，归马能谙旧行路。悬知三月到家时，细雨落花春已暮。
平地平天可细分，曹溪今有亚仙坟。西山夜夜啼千鬼，六祖堂中闻不闻。
寄言众鬼且声吞，把当陵迁谷变论。那得如云冠盖祭，墨卿作些慰飘魂。
顶插虚空吐锦霞，根盘大海走龙蛇。三峰灵气钟澄县，千古文明耀帝家。
疑是皇英头上冠，漂流到海化巑岏。沉湘未闻当年事，且借南荒障倒澜。
怒涛飞雪欲翻空，想较胥江势更雄。海贾只愁风浪恶，那知天意曳华戎。
西南树色映参差，江水滔滔路转歧。君向蓟门风遇顺，予从龙水势非宜。
临流把酒难为别，引剑长歌只自知。细听黄莺音百啭，迁乔幽谷两何为。
岩下花开不见天，孤根绊石水相连。渔郎系缆柔条上，恼杀香红落钓船。
衣冠洛社日追攀，三益能来竹径閒。暂许客游从北海，不妨朝寄在东山。
谷深纵遣鸣驺入，林密惟知倦鸟还。咫尺朱明心并远，与君携手白云间。
冠裳飒沓拥华驺，庙貌群瞻世德休。驾鹤云边肸蚃降，栖乌台畔嘤鸣求。
三台星聚占灵气，八月霜清肃早秋。不是衔恩叨国士，何缘溪沚撷芳羞。
赤轮蘸水水涵天，影射龙宫第几湾。地镇东南祠巨渎，亭疑蓬岛屹孤山。
为霖共识济川略，揽辔今瞻捧日颜。不尽丹心悬彩笔，千秋留韵岭云间。
秋水遥看一色天，星轺迢递驻黄湾。探奇静揽亭中胜，问俗閒巡岭外山。
银海已澄舒素练，金光初浴映酡颜。凭高忽起瞻云思，飞向武陵九曲间。
罗含神雀不须惊，化作秋花向晚晴。应节迎风还欲舞，夜深疑有白环声。
水步山行隔岁期，冶城春日正迟迟。深探已办千寻绠，远望常悬万里思。
久愧礼台称典故，早从民部接芳词。旧京林苑多嘉树，拟看迁莺得上枝。
穗帷梦断鸳鸯晓，旅榇荒凉魂缥杳。深闺少妇才及笄，客邸夫君三十老。
夫没年年经几秋，嫁时绿鬓今白头。膝边有子渐成立，家业峥嵘无复愁。
自怜年少孀居日，舅老失明姑遘疾。至亲骨肉皆流离，终岁户门遭叠出。
今看堂下舞莱衣，忘却当初辛苦时。妾身若到黄泉下，相见良人心不亏。
一别桐乡已十秋，别来相忆思悠悠。至今乌石冈头路，并辔多应梦里游。
熏风拂水浪文斜，五月轻舟定到家。纨扇乌纱行乐处，逢人笑折石榴花。
致仕归来白发明，麻姑酒熟日频倾。醉时童稚相随去，击壤康衢有颂声。
当年同日观秋榜，往事无人可共论。惆怅西昌八枝桂，如今惟有一枝存。
城外西湖烟雾光，孤山宛在水中央。门开独树悬青磴，径绕千花上碧堂。
兰艇桂桡操自稳，药房荷榻卧偏长。秋波不隔寻真路，乘兴须君到隐乡。
故人别后杳沉沉，独上高楼水国阴。鸿雁不传书底恨，天山流落到如今。
霁色溪回塔院明，春衫初试出郊行。松阴远送啼莺合，磴道青随踏草平。
颓后讲台云自入，馔成香粒昼相迎。身惊学佛升堂晚，跃马看花误一生。
乍归禾里客怀酸，仅识城东旧讲坛。曲港欲邀仙舸宿，山风不动塔铃寒。
一身与世悲空寂，初地从僧借羽翰。春晦更看游骑少，夜凉花雨撼栏杆。
彩绶新加小邑清，单车将指让乡行。却钱刘宠功名狭，存菊陶潜意气平。
暑馆有花催酿秫，旅床无梦到销兵。交期尽浣风尘去，骏马吴钩万里情。
酌罢幽泉啸碧梧，天南倾盖惜征途。封侯岁尽双蓬鬓，卧雪人归一酒垆。
曲里高山聊自傲，愁中沧海更谁扶。尺书报我非无意，落月深村听鹧鸪。
张家渡口湾如织，绿水朱门望不极。夹岸枝枝杨柳垂，春烟犹带五侯色。
画船箫鼓日纷纷，得意归来休论贫。回首张湾何处是，不堪新说李家村。
客路辞春春可怜，客心愁对草如烟。凭将景物留春色，一路杨花燕子前。
病客伤春归便休，沧浪一曲棹扁舟。抽簪及早宁非讣，不趁东风叹白头。
野水荒郊屡问津，浮云孤寄一閒身。可怜阳谷城西柳，不是青青帝里春。
放浪浮生未有涯，薄言春尽且还家。故乡留得青梅熟，烟雨村村刈麦麻。
春入桃源许避秦，武陵舟子是前身。可令岁月随流水，一任莺花绻主人。
青峰入望初如沐，一半春前作客还。黄石不知何处是，教人指点谷城山。
空山落照日阴晴，古木荒荒流水鸣。下马独寻梁武碣，断文无复记台城。
峰顶为坛五土升，皇穹端合享精诚。雨声先到玉台寺，云气初蒸绿护屏。
野老分钱须一虎，病夫献茗走诸生。年丰我欲招神贶，绝壁高镌令尹名。
内相承宣下玉阶，经营殊不费民财。圣明仁化如天覆，黎庶欢心若子来。
洛水功成光镐邑，斯干诗咏继灵台。有周俪美逢今日，欲献赓歌愧菲才。
王庭肃穆映朝晖，圭景才长暖力微。此日预沾新岁酒，同时应认旧朝衣。
暂开宫殿陪仙仗，端望云霄拜帝闱。不到边城时作吏，向来恩遇未知稀。
秋风七月度榆关，秋色千岩雨后閒。不向此中添白发，只疑无地着青山。
补天人远留遗事，背水功成合早还。多少高怀付长啸，兴亡元自落人间。
丰山之上何崔嵬，皇祖曾提甲士来。此地恰当龙虎会，隔江遥指凤凰台。
六朝形胜归真主，百代风流属俊才。不必尊前论往事，黄花绿鬓暗相催。
倚云亭馆郁崔嵬，飞盖交轩的的来。吹帽风高怜地主，授衣日落望乡台。
江淮犹冒鲸鲵苦，关塞谁兼虎豹才。不觉感时翻溅泪，流华容易镜中催。
月卿仗节行燕甸，星使乘槎向洛阳。倾盖偶从黄菊候，开轩共醉紫萸觞。
楼台塞接风云变，岩谷迎寒草树荒。戏马新词重康乐，疏才何以答揄扬。
客子光阴似水流，西风吹老菊花秋。今年不用登高去，人在青山最上头。
白雁风高落木洲，人间岁月水东流。山城又是当吹帽，数点黄花冷淡秋。
银丝鱼鲙碧芹羹，曾记扁舟越上行。今日小轩风味似，满川风雨看云生。
朝日开衙暮散衙，略无一刻及春华。偶过县舍坡陀外，随分春风领菜花。
绿波晴漾白鼍池，郭外人家有酒旗。客思独如杨柳树，春风愁绪万条丝。
客思官程意转迷，湘江南去草萋萋。待寻无树人家宿，免得中宵谢豹啼。
径草微微护浅沙，小山丛竹玉清家。牵牛延蔓无多碧，点缀秋光一两花。
长沙城西湘水流，客来城下系孤舟。隔江几树残杨柳，留与啼乌伴白头。
唐主宫垣集暝鸦，垣边几座野人家。尚余一片繁华地，宜种红蓝内苑花。
道院僧居相与邻，绿阴门巷不生尘。落花飞絮无情绪，只解年年断送春。
剑气藏山未出铦，青灯夜雨共齑盐。笑谈喜见陂千顷，别梦愁分月半帘。
江远天边孤屿小，雪深门外数峰尖。阳春欲和频须寄，白雁江鳞久已淹。
千里间关订会期，别来那拟死生悲。危楼明月闲山影，老圃清霜旧菊枝。
坦腹愧非王氏子，招魂哀寄楚人辞。昨宵舟泊澄潭下，白发苍颜入梦思。
四面岚光映日迟，扁舟雨过上滩危。青山日看偏能画，白鹤来时未可骑。
遣病学调囊里药，消閒自算局中棋。南还北去如萍梗，却羡林鸦恋故枝。
踏月呼开竹下扉，羽人云是旧令威。茗煎龙井残年雪，蔬摘狮峰绝顶薇。
身在十洲遣世累，梦游九曲挟仙飞。洞门忽报金鸡唱，催上青骢度翠微。
停车徙倚倦逢迎，去路悠悠趁晓晴。霜滑危桥惊马足，月明孤枕候鸡声。
丝纶简付今时迈，耳目叨居古里行。知己相逢重相祝，风霜台上务宽平。
衡阳才过又祁阳，马首山花不断香。吏徙行庖依叠石，氓窥驻节在深篁。
扫云随处成高卧，冒雨从人笑独忙。欲寄音书数千里，峰前回雁未南翔。
荡荡尧天化日长，愿垂蔀屋照逃亡。朝钲暮鼓时多难，青草黄茅地半荒。
湖海有心驰北阙，经纶无术起南阳。晚山环翠清人骨，载咏皇华第几章。
三年血泪移风俗，百岁功名岂为家。话别芙蓉花外雨，梦随沧海日边槎。
知心不谓交深浅，处世谁论调正哇。传语西台旧同辈，洞源犹未变桑麻。
一笑冠巾万古同，莫将形迹到衰翁。定知肯把梨云误，不负相留一月中。
云黄沙白静边州，万里风烟属上游。幸值清村无所事，且从射猎海西头。
东风卷雨晓云收，两岸鸡声送客舟。柔橹不惊沙上雁，残灯犹照驿边楼。
天连野水浮空阔，斗转银河拂地流。遥望吴城何处是，青山数点落长洲。
荣华未必是荣华，园里甜瓜生苦瓜。记得水边枯楠树，也曾发叶吐鲜花。
烟消日出江水流，江风摇荡木兰舟。故园望断不得去，杨柳蒹葭又早秋。
轻暖轻寒无意绪，朝来几阵梨花雨。妆成独自倚阑干，暗数落红愁不语。
杜宇一声人欲去，残云片片依沙渚。横塘十里柳烟浓，维舟正在烟深处。
一夜清霜满禁林，江皋云树独森森。轻飙入户逢新霁，凉月浮阶送晚阴。
万里江湖灯火梦，百年天地岁寒心。故人相望蒹葭外，长听秋声促暮砧。
画角长亭破晚烟，轻飙吹送木兰船。朱颜白发深相问，儒雅风流喜倍前。
小饮偏能留上客，拙耕何意望丰年。披襟莫厌绨袍薄，共扫云岩向日眠。
蹑屐重来访避秦，狂歌曾此傲风尘。溪声磕磕听如昨，草色离离看又春。
谢墅幽林长绝俗，吴门高士偶为邻。绮园未必全疏懒，今日因君识古人。
我亦锄云共世忙，叹君先此老农桑。风尘不到幽人梦，岁月翻从高卧长。
买醉一区全艺秫，种园千日学浇篁。前溪野客时相过，閒煮梅花濯晓霜。
风烟冷我买山情，归思逢春日夜生。闻道片帆临涨海，飘然一杖出孤城。
萧萧古渡空林晚，浩浩长江锦石横。怅望东南无限恨，雨残云暗鹧鸪鸣。
惆怅江头又一回，恁高聊当望乡台。暮云漠漠沉归雁，细雨濛濛暗绿苔。
万顷烟波渔唱断，百年孤驿野花开。春光到处看如此，独我长吟去复来。
迢遥几度到江头，江上萧条昔日愁。远近绿芜深破院，微茫烟水老渔舟。
残云断尽天逾阔，好月初来望似秋。今夜且同鸥鹭宿，明朝应与逐东流。
哀响凄清断复分，幽岩野客最先闻。残秋几老吴宫月，薄暮曾低楚国云。
万里白杨浑漠漠，千峰黄叶正纷纷。那堪羁旅登临处，衰草连天一古坟。
寒响终宵似急湍，溪湖汀渚总瀰漫。福田衣重水文暗，曲录床平木理宽。
鱼过石梁频点额，笋穿茅屋渐成竿。乍晴欲上前堤望，蜡屐迟迟行路难。
西峰閒院瞰厓门，宋室君臣旧殿存。寒尽但闻归海燕，春残谁为荐江蘋。
每于楚泽行吟苦，想见田横得士恩。一自清笳吹断后，几回风雨怆哀魂。
名园高馆旧风流，傍宅门通竹木稠。曲径有花皆向牖，远山无面不宜楼。
白连江水心情迥，青入书帷翰墨秋。人地幽奇千古事，天南谁复有林丘。
秋风放棹阖闾城，水国云帆一月程。岸叶欲飞黄日落，栖鸦寒噪早潮生。
地过建业连山少，江入阊门渚水清。风景不堪今古恨，凄凉空感子胥名。
巑岏千叠枕长河，土室萧条带绿萝。龙象不来行径没，牛羊归去野烟多。
终怜胜地埋芳草，谁道遗风逐逝波。无限樵歌催落木，高天翘首意如何。
微茫烟雨暗沙汀，千羽龙舟出渺冥。归棹恰逢端午节，閒心一上望湖亭。
坐中好友难为别，薄暮骊歌不可听。惆怅此心何所似，高秋曾否扣柴扃。
芙蓉江上水浮天，夜夜寒潮到枕边。春水扁舟思范蠡，秋槎八月候张骞。
风生芦荻声逾壮，月照蒹葭兴渺然。小筑茆斋真胜绝，分明杜甫浣花川。
有客欲登黄鹤楼，挂帆十月辞杨州。潇湘月落洞庭晚，巫峡猿啼云梦秋。
揽胜定寻赤壁垒，浩歌常傍白蘋洲。杜陵李白风流在，送尔扁舟汗漫游。
落日停桡古渡头，繁华人说是杨州。荒祠不见无双树，锦缆空传十丈舟。
细雨入窗灯黯黯，轻尘扑面思悠悠。功名何事翻成累，转忆当年马少游。
旅夜逢秋百感并，绝怜织女渡河清。不堪更泊留城下，烟水茫茫舟自横。
留侯有庙对崩湍，湖水粘天动地还。此夕正逢天女渡，莫教风浪到人间。
乞巧天边此夕多，乾坤无奈一黄河。赤松不管人间事，黄石书中意若何。
天横碣石拱皇州，自古黄河向此流。试向支机前借箸，汉廷何处更良筹。
八千椿树几淩霜，萱草萱花共北堂。但得阶庭留戏彩，不应诗酒尚佯狂。
蟠桃更献千秋颗，银烛谁分此夜光。一客燕台家万里，几回温清待黄香。
旧国霜前白雁来，茅斋寄在小城隈。旁人错比扬雄宅，江上徒逢袁绍杯。
万事纠纷犹绝粒，百年多病独登台。此身未知归定处，怀抱何时得好开。
使君一梦蹑仙踪，闽海家家辍相舂。廊庙有人思贡禹，泉台无路起元龙。
紫薇花㡳春风老，棠树阴中草色浓。一束生刍从此别，蜀山回首暮云重。
荷锄欲访祥云谷，云出天涯昼寂寥。拟念过从知姓字，秋声何处有色蕉。
千仞圭峰削壁阴，多君萧散在山林。观生自淡云霞思，阅世能澄水月心。
花影半窗移午梦，渔歌一曲濯烦襟。汉阳亦有庞公宅，不似江门寄兴深。
珠厓枹鼓偶相闻，靖寇谁知有冠军。白羽昼传麾海岛，欃枪宵见堕南云。
铙吹半作平黎曲，石画新齐谕蜀文。麟阁姓名真不忝，黄金早晚策元勋。
探胜相期碧涧前，浮杯犹得藉飞泉。残碑寂寞怜芳草，灵气依微隐洞天。
跨鹤有时留玉舄，定猿无复问僧禅。人间几见沧桑异，且向名山纪列仙。
相逢初慰别来情，无奈君南我北行。犹似一灯分禁直，不知双棹舣临清。
江山此日归题品，台阁他时待践更。莫为话长怜夜短，明朝岐路隔沧瀛。
欲趁潮生早渡江，多君投辖意难降。已从水上鸣双橹，莫遂沙头倒一缸。
隔岸村鸡催午爨，留人江燕集风幢。不堪咫尺分南北，斜日孤舟独倚窗。
野馆重经几日程，芙蓉如削万峰晴。梅花欲放忽惊眼，鸟雀迎人亦解情。
过隙此时徒禄食，雕虫十载愧浮名。阳回极目来南雁，一醉停云待月生。
四世同筵寿益奇，孙曾拜舞随儿嬉。司徒寿盏称王母，戏彩贤郎是帝师。
同贺亲宾皆胜侣，齐歌圣善更新诗。定应来岁貤金玉，供帐年年渐改为。
年逾三十失夫天，洁白坚持誓不迁。教子功勤名已遂，治家清俭业能全。
寿登耋耄违荣养，梦入蓬莱位列仙。宗伯铭文昭百世，更无遗恨到重泉。
蝉噪乘凉江雨轻，芙蓉沼上午阴生。东家树影屏间绿，北涧泉声云外清。
屐齿乍临惊梦破，苔痕新长与阶平。汉庭侍从今虚旷，不是文园懒送迎。
灯火青青闭草堂，茶烟犹自搅炉香。寒宵不尽官城叶，月色偏兼客馆霜。
近阙木鱼传警切，高楼银箭滴愁长。公车射覆虚迟晚，方朔何须粟半囊。
理书烘日映窗纱，雁字横空忽又斜。海上碧桃逢雪采，江南卢橘遍村花。
湖乡晚喜银鱼贱，霜阁朝留红叶遮。腊近家家炊曲米，何人骑马独天涯。
玉树新花次第红，云霞生处隐房栊。青山尽在朱帘里，白鸟翻飞画槛中。
果见仙家开福地，谁云倒景复虚空。彤弓世远多华胄，雅素如公迥不同。
华裾偏喜狎轻鸥，略去形骸趣更幽。地底新开沧海脉，山头曾见凤凰游。
红泉送酒穿松去，绿藻浮花过槛流。莫道西园容易遍，紫霞中自有丹丘。
处处秾花映水明，水边花气郁龙城。烟霞尽在山头寺，罗绮偏围竹里莺。
帝里韶光春酒倦，天涯绿草客魂惊。风尘最苦长干道，翻觉端居有胜情。
郎官宅里旧帘栊，莺燕频来认主翁。霜月寄情淮水上，烟花迷客秣陵东。
梁园倦后思家切，瀼里闲多卜馆同。松菊未荒谁为理，先将栽灌教儿童。
紫陌天衢开射闱，衔杯览胜夕阳归。千家云树葱茏合，上苑霞光晻映飞。
塞北方传息战鼓，朔南又报典征衣。草离花谢年年暮，回首高台挹落晖。
冀北此日空群望，海徼当年驭远名。圣主抡才偏保障，遐邦仰化待干城。
石崖云度三春早，邛水凫飞双舄明。天上鹓班离思切，文翁万里震贤声。
名藩宠沐分符日，天使承恩出禁闱。双佩暂辞金马去，片帆遥向玉河飞。
赋成梁苑花生笔，舞近南山綵作衣。我亦陈情归未得，羡君世美共春晖。
碧桃几度海南开，青鸟翩翩云际来。人世喜逢周六甲，使君今已近三台。
葱茏宝树连芳合，灿烂天章取次裁。回首高堂同白发，愿言常对百年杯。
曾问留云洞里奇，由来天上使臣稀。龙垂钟乳悬犹接，鹊啄岩花落更飞。
似入武陵迷旧径，欲乘槎木叩支机。蛮方思甫归王化，引领枢光卜太微。
九重将命出严城，符剖东藩拥传行。道载黄华香更远，橐装白雪夜还明。
霓旌飞度淄河色，丝竹应闻鲁殿声。最是寅恭多世雅，津亭何以慰离情。
熙朝上宰抽簪日，一代题材旷古今。赵国完归三献璧，汉庭加锡二疏金。
桃增万树仙源近，禄永千钟帝泽深。感慨都门群祖帐，高风千载剩玄心。
边池亭子构来新，水色山光入梦频。伯氏闲情呼仲氏，后人高致绍前人。
春随鱼鸟看何厌，景幕烟霞写未真。惟问三山贤柱史，几时凭槛看丝纶。
怅望林峦返照微，渚烟江树净冬辉。篱边黄菊人方逸，湖上青山兴不违。
斜月暗催渔唱起，片云遥伴鹤飞归。近来好事相过少，落尽寒霞独掩扉。
秋空立马大江堤，天畔云山望欲迷。何事愁心学潮水，朝朝暮暮秣陵西。
长干已过落花辰，满地杨花不见春。强折垂杨送归客，劳劳亭畔共沾巾。
碧殿金风生绮纨，宫槐吹尽不留残。沉沉月到苔阴上，添却帘栊无数寒。
空庭蔼蔼月凝霜，银烛无光玉漏长。清汉数声征雁度，梦回中夜忆辽阳。
寒切雕窗透锦茵，残更望断履綦尘。空闺不恨飞霜夜，总使春来益黯神。
玉衡低户夜无声，月色笼寒照不明。灯火渐催迎早岁，绿窗愁杀近啼莺。
山西名将好男儿，报国丹心一剑知。貔虎衔枚严号令，犬羊寒胆避旌旗。
九重雨露朝承诏，八阵风云夜出奇。此去西羌应坐困，功臣充国早班师。
白玉堂前种紫薇，菊花开落在东篱。为怜秋后香偏好，故向春前手自移。
冉冉旋添承露叶，亭亭先长傲霜枝。乐天只爱黄昏伴，一种幽香恐未知。
东风跃马锦溪傍，重榜而翁太守章。骑竹儿迎新皂盖，爱棠人说旧黄堂。
野田雨秀双岐麦，燕寝春凝一篆香。难弟正紬金匮史，要看乔梓共循良。
灵囿池台是旧游，西风万里思悠悠。阵横紫塞霜天晓，影落澄江水国秋。
栖止更嫌芦荻浅，飞归不为稻粱谋。一封带得边城信，要把平羌报冕旒。
鸾声旂淠忽匆匆，元宰书劳觐合宫。曾见昌言天动色，还期大义日当空。
䞉栽桃李居门下，多贮参苓在箧中。老我依刘心正切，不堪回首各西东。
三十馀年别故知，重来京国话心期。喜看大畜亨衢日，正是清朝景运时。
身际风云归北阙，志先霖雨活南畿。武丁旧学甘盘在，说命勋庸更属谁。
杏园花下昔同游，南国相逢已白头。枢务贤劳舆望协，板曹新任主恩优。
一分须用宽民力，九式还应为国谋。此别何时重执手，不堪凝睇李膺舟。
词苑容台久擅名，东风奏绩上宸京。浪花滚滚催行色，烟柳丝丝系别情。
粉署郎君思侍教，木天仙侣喜寻盟。好将胸次经纶策，宣室从容启圣明。
楚天秋色满山门，待月相邀野寺尊。梵阁云移宾坐爽，凤箫声逐鸟歌繁。
金波忽向杯中堕，雪调还从醉后论。万里清光看不尽，瑶华犹傍紫微轩。
几从芸阁事囊萤，今日瀛洲喜共登。奎聚早闻传太史，龙飞况复际中兴。
愿将钟鼎酬三策，莫以筌蹄试六经。琼宴醉妇人快睹，迂庸深愧百年曾。
献赋明光俱妙选，茫茫道岸几先登。三千正遘夔龙会，五百能无礼乐兴。
共羡宫花簪绿鬓，谁怜笥草续玄经。珍重恩荣何以报，科名应不愧王曾。
简书重沐两朝恩，此日雄名八座尊。拥传初归称大老，捧觞频祝到曾孙。
那堪白发随黄口，还有青山对绿樽。蜡屐不愁无济胜，赐回灵寿杖犹存。
穆皇初载通朝籍，五十年来亦倦游。从此鹓鸾辞殿陛，且教猿鹤领春秋。
宦成天地余双鬓，卜就菟裘老一丘。世事悠悠何足问，不妨吾道已沧洲。
新辞节钺谢櫜鞬，今日真成返故园。攀卧此时滇父老，勋名千古楚王孙。
两朝赐履曾三仕，四世斑衣见一门。从经馀年皆帝力，青山还拟答明恩。
龙马精神海鹤姿，归来能倒故人卮。饱谙世局休休好，乞得閒身事事宜。
静爱阶兰抽嫩蕊，暇看篱竹茁孙枝。尚馀国恤难抛却，愁见三韩有战旗。
二十八星中有名，千枝万树绾离情。暖风拂地条初弱，寒雨连空叶渐生。
半倚红亭江北岸，低藏粉堞汉南城。绿阴高处春光暮，吹送新蝉四五声。
布叶如钱个个青，不争要路占閒庭。风前印鹤移罡步，雨后留蜗作篆形。
生阁久萦词客恨，入碑多蚀古人铭。红英堕地交相映，小屐跫然未忍停。
北郭携家野岸东，山猿出槛鹤辞笼。朱门华屋身先避，白石清泉计未穷。
子已哀殇空字犬，妻能偕隐亦如鸿。亲知莫讶林扉远，只隔轻帆十里风。
一曲清江旧草堂，野人原自爱沧浪。岂因俸薄轻中垒，敢谓风高卧上皇。
雨后看山初扫径，日斜临水更移床。门前欲种桃千树，看取花枝过短墙。
隐囊纱帽燕居时，草阁疏帘对曲池。松待晴云梳短发，梅经冻雨折高枝。
沙禽自濯凫翁没，水獭方喧乌贼知。落日郊原看野色，绿波春浦怨江篱。
沙明水碧映郊墟，地近先人墓下庐。涧冷露蘋香易荐，林喧风木恨难除。
泣残乌鸟山原静，卧去麒鳞石藓疏。野奠岁时经伏腊，村中来往有柴车。
水市沙垆地更偏，卑栖无用买山钱。荒厨惯乞渔家火，行李时登估客船。
铁柱江声连野郭，香炉云气隔湖天。游踪到处堪经月，岂待男婚女嫁年。
今秋胡骑犯边城，往事伤心梦亦惊。已已年来无此变，太平日久不言兵。
江山万里崇周镐，戎马两都属夏卿。见说东南忧未已，看君远别更多情。
京华十载托邻居，朝夕相从意不疏。屡接宾筵同唱咏，静闻师馆授诗书。
青云倦翮能辞宠，白首閒情乐遂初。一片烟霞人境外，幅巾萧散有谁如。
石渠严秘许观书，丈席清华选钜儒。道术孔颜留至训，文章典诰敕前谟。
月毫霜札来天府，玉馔金茎出帝厨。回首十年空血泪，碧霄无路挽龙须。
遥从海上见三山，恍惚安期共往还。却笑秦王招不得，空留玉舄在人间。
江头木末风初起，送客临皋赠兰芷。天高紫气护双龙，月散彩云照千里。
从来风月古扬州，君去烟花结胜游。一听玉箫怀旧侣，相思多在采莲舟。
何年辟社桂山阳，林木阴森磴道长。几片白云閒出岫，一泓秋水漫流觞。
清虚不异神仙地，幽旷真成翰墨场。更有词人吟兴罢，石床高枕傲羲皇。
落落孤臣此出关，骊驹歌罢怆离颜。风生古驿寒云断，冻合仙城朔气还。
明主自能封即墨，世人何用妒中山。贾生前席应今日，肯任飘零楚泽间。
嫩鹌鹑斗不相降，野鸳鸯飞不作双。昔年挑冰上雪岭，今年贩水下长江。
暮雨朝云神女峰，三朝三暮黄牛踪。入峡来回看不厌，出峡对面不相逢。
巫山不高瞿塘高，铁错不牢火杖牢。妾意似水水滴冻，郎心如月月生毛。
洞庭湖北汉水横，青草湖南湘水清。两道湖光争潋滟，两般艇子各分明。
黄陵庙前班竹丛，巴邱湖上水连空。生受鹧鸪啼夜雨，生成江兔拜秋风。
鸬鹚衔鱼只道饥，鵁鶄运目也孤飞。江花笑水郎不去，白浪掀天郎不归。
荷花有日绽金须，荷叶无心系水珠。浪打萍开从恼妾，萍留浪去恰怜渠。
江边寒梅自着花，江上女儿自斗茶。浪向花前爇片脑，浪疑茶里点脂麻。
閒门秋晚叶皆飞，征路逢霜客渐稀。独树断猿愁远骑，隔林残烧映行衣。
西风一饭人烟少，落日千峰夕鸟微。莫向他乡留滞久，故园山水候君归。
闲门秋晚叶皆飞，征路逢霜客渐稀。独树断猿愁远骑，隔林残烧映行衣。
西风一饭人烟少，落日千峰夕鸟微。莫向他乡留滞久，故园山水候君归。
杜子沉雄李俊扬，或仙或圣总难方。惊风泣鬼真无敌，破卷如神孰可当。
江汉分流终自合，云霞异彩转相章。始知大雅无偏伯，今古斯文共一王。
瑞鹤丹崖倚碧空，古松芳蔼荫瑶穹。汉庭博士横经馆，鲁国诸生读礼宫。
五夜弦歌明月里，两斋灯火暖云中。悠扬已觉龙吟动，节奏还应凤律同。
仙鲤当年纵碧流，何人鞭石誇平畴。云低万里青虹见，春涨三江锦浪浮。
漠漠地疑通汉渚，盈盈人望济川舟。谁云涸辙无消息，骧首龙门是旧游。
客子秋深归兴饶，青囊书剑久沉寥。征鸿带日下荒渚，明月随船起洞箫。
露冷金卮浮白尽，风鸣霜叶乱红飘。先登共济无难事，独采江兰魄易消。
画船挝鼓发城西，屯盖飞觞信棹栖。一院红蕖应为醉，千峰黄叶不堪题。
抡文愧我追飞兔，舞剑知君试断犀。满域干戈重回首，几时谈笑静黔黎。
青雀黄龙天使槎，赤城琼岛帝臣家。惊涛夜泛千峰月，绝峤春回万树花。
雁背霞从沙际没，鲎帆风向浪前赊。谁临无地通三界，人在中天祝九华。
蓬莱宫阙丽神皋，鸳鹭斑行入誉髦。紫馆飞帘悬碧落，玉童持箓下金鳌。
香浮宝凤天花散，塔拥铜龙地轴牢。自是玄元流惠海，不妨金碧是涂膏。
碧虚澄雾九衢分，太极含晖万象新。阙绕祥云开凤翼，旗沾瑞露湿龙鳞。
鸳行肃穆瑶阶曙，人意融和玉烛春。白首丹心瞻帝座，九天红日见尧仁。
客路萍蓬催短鬓，石床风雨送残霄。閒庭片片檐花尽，高阁沉沉玉漏遥。
伏枕已违青锁梦，垂衣端想紫宸朝。批龙鸣凤非无意，吹竹弹丝祇自饶。
北望彤云拥帝京，帆开秋影下彭城。三千未拜诸羌客，百万新传小范兵。
水带龙沟联巨舰，山围鹄垄树危旌。伫看妙术酬明主，肯把常谈慰老生。
使槎初上白沙汀，漫卷图书信独征。竹坞樵烟生薄雾，石潭渔火落残星。
閒看浴鹭机应息，不采漪兰佩亦馨。宛宛灵修添怅望，瑞云多处是龙城。
碧山投老始成游，总为昭陵土一抔。片语不留身后计，一生长抱域中忧。
人非金石谁千古，世有神仙定十洲。欲识姓名传远近，遥天星斗大江流。
江上别来今几年，一尊相对帝城边。幽居正尔耽诗兴，薄禄犹堪给酒钱。
潦倒宁辞中散驾，投留应设广文毡。黄金得士知君是，白雪凭谁拟共传。
载披黄绢感相思，恨少当年幼妇词。篱菊夜寒蝴蝶冷，落英吹伴帐中丝。
童年释菜及门墙，在泮常依芹藻芳。座上谈经分半席，斋中鸣鼓接馀行。
徒持章句贪干禄，独守簿书愧省方。十五年来音问阔，何期今日复升堂。
薇垣分镇岭云边，词客相逢有郑虔。捧檄前登新绛帐，谈经不改旧青毡。
章汀岁晏风霜苦，魏阙春来雨露偏。自昔入朝多见嫉，莫将诗向万人传。
唐时闻人郑广文，今时广文还郑君。他年郴岭烦相候，从我高登南岳云。
巾舄行歌接梵筵，偶来松下草芊芊。也知只在秋云里，潭水溪花到处禅。
露侵红粉镜台斑，眉黛含愁蹙远山。长在深闺那识路，秋来梦绕穆陵关。
湘裙剪就茜裙新，愁里风光病里身。强整钗符随女伴，隔帘教唤卖花人。
三生石上旧烟萝，九曲閒云倚醉过。满地松花仙梦觉，春声都入榜人歌。
昔年避乱久相依，今日重来却似归。客意欲随春北去，雁声犹带雪南飞。
已多中国栖荆棘，不独阳山死蕨薇。倘向赤松方外住，愿陪鹤从莫相违。
又随南雁度钱塘，不道并州是故乡。江上秋风莼菜美，山中春雨石田荒。
杜陵老去宁忘蜀，江总归来不是梁。欲采芙蓉赠君去，锦云零落倍凄凉。
自古元良惟国本，由来天子重丘民。升平事业无多字，把笔翻思梦里身。
青琐春间漏点迟，博山香暖翠烟微。隔帘谁撼金铃响，知是花间燕子归。
青锁春閒漏点迟，博山香煖翠烟微。隔帘谁撼金铃响，知是花间燕子归。
忆昔瑶池侍宴时，碧桃花下酒盈卮。今朝醉里看图画，羞对东风两鬓丝。
菱蒲泣露鸳鸯渚，香坟绮罗作尘土。碧玉斜明五五桥，藕丝流云逆行雨。
堕鸦春绿不胜梳，撩乱芳风浩无主。杀青欲竟吟鬼妒，苏堤已远波声苦。
白天戛云漏龙歇，九道愁泉土花咽。衰蛩粉壁牵暗光，残霞堕溪藤葛凉。
苦烟恨骨埋蒿里，哭声水寒凝不起。青屏玉女断香魂，露黛如啼怨秋鬼。
濮阳书生有仙骨，往因合与神仙匹。山头邂逅琼台姬，沉吟绣繻甲障诗。
怪风裂屋天符下，采鸾谪向文箫嫁。笑携纤手归钟陵，茅茨栖隐垂古藤。
书生命薄何蹇促，玉茧银钩尚堪鬻。得钱沾酒日归来，消摇取醉南山曲。
以兹稍稍为人知，越玉山深好息机。相携跨虎潜踪去，更敕青霞封石扉。
家家行乐管弦催，火树千枝向夜开。见说南邻祠太乙，笑声一片踏歌来。
并享遐龄并受封，佳辰常集寿筵中。共誇秀气钟贤子，齐着绯袍作醉翁。
蔗境光阴应自喜，华亭风月许谁同。千年盛事君恩重，好语诸郎早效忠。
冲雪沾泥到柳堂，忍看阶草白于霜。嫁卿阿鹜今成谶，车忆桥公我独伤。
生死自然多变态，飘沦应不责疏狂。拟将东海千寻浪，酹尔英雄一寸肠。
渔翁独爱清江水，孤棹横斜烟雨里。一声欸乃隔江闻，举网得鱼满筐美。
老妻报到茅柴香，烹鱼篘酒邀客尝。酒酣睡熟唤不醒，满江风露天茫茫。
画工曾向江头见，几度临流深叹羡。归来拈笔写半幅，画耶景耶皆莫辨。
客从何处得此图，壁间彷佛成江湖。应知濠濮不在远，庄生乃是天之徒。
二十年前同及第，数千里外叹离群。谁知竟作终天诀，空对丹青泣暮云。
故人手写光风字，远托征鸿寄草堂。铁画银钩且休论，高情雅意可能当。
珍重辽西海钓翁，閒挥大笔对光风。书成不寄青云客，却忆平生贺克恭。
退士卧听传呼声，惊起倒屣门前迎。故人久别喜会面，赋诗酌酒心相倾。
半生荣辱断知闻，远处茅堂伴白云。何事利名场里客，却将书札挠幽人。
东溟居士金兰契，笔底龙蛇满我家。病里一闻乘化去，举头触目泪横斜。
顾公雅操坚冰檗，邵令辞官掇菊英。怪底君侯美如玉，顾门高弟邵家甥。
携壶欲就名园赏，借问如今春浅深。但得红芳飞未尽，便来枝下听鸣禽。
频年服饵慕身轻，赢得萧萧白数茎。皂帽移家仍是客，篮舆没世可怜生。
登台纵遇房中笑，传檄应教枕上惊。老去臣精销已尽，唾壶愁击不胜情。
一枝深卜白云邻，生事萧条着葛巾。织素女娇真似玉，辟纑妻老尚如宾。
清斋法供梵音静，浊酒农谈野趣真。桃核昔遗今作树，几株溪畔不胜春。
三百年来生也晚，溯洄孤棹访前徽。阁寒藜火遗编在，床落琪花旧国非。
自昔垆头鸾独铩，只今华表鹤无归。明堂大雅空宵梦，甚矣吾衰泪满衣。
黯黯残云吊夕晖，高才沦落圣朝稀。攀龙不为迟冯衍，闻鹤翻怜误陆机。
百里枌榆乡土接，一廛耕凿子孙微。风流莫问长江水，惟有南园蝴蝶飞。
荒村寒木掩荆扉，人指词臣旧钓矶。再召长沙恩未薄，一辞彭泽愿终违。
年深颓壁棠梨长，日落空田鸟雀饥。何处羊裘江畔客，清时犹食越山薇。
倦客东关赋五噫，轻裘数事故时衣。野棠花外春归棹，山鸟声中昼掩扉。
寄养鹤应朱见顶，手栽桐定绿成围。人间行路难如此，十亩江苗莫叹饥。
清霜南浦折芙蕖，黄叶秋风恨索居。送客暂倾千日酒，辞家宁为四腮鱼。
吴王苑外乌啼早，范蠡湖边雁影疏。从此论文中夜月，寂寥空掩旧精庐。
高柳门前一水清，几年傲吏濯尘缨。解颐每逞雕龙辩，强项曾知卧虎名。
莲社晚招篮舆近，杯湖秋放酒船轻。自怜缝掖今时贱，客里劳君倒屣迎。
怜君归去鬓如丝，欲赋平生愧景差。客舍空囊馀宝剑，离筵残烛罢枯棋。
霜悬橘柚荆门路，月照蒹葭桂水涯。愁向梦魂中断处，更凭南雁寄相思。
簿领沈迷久不堪，杏花春雨殢江南。四旬已老还添一，九载初迁又历三。
岁月匆匆春梦短，乾坤落落壮心惭。不须更假桑郎酌，暖日薰人已自酣。
锄罢园蔬又治田，阴阴榆柳荫堂前。市沽顿积频年债，午梦真成小洞仙。
几叶渔舟春水渡，一声樵笛夕阳川。回思车马红尘路，却恨归来已暮年。
万竹东头一草亭，身閒不著息心铭。午风语燕梨花院，春水浮鸥杜若汀。
世事到头真过客，人生回首即浮萍。日高理罢沧浪鬓，閒课园丁种茯苓。
晓雨初晴满院清，瑶琴一曲遣浮生。柳依花坞传春信，水隔山城远市声。
酒贱每逢田父醉，诗成还就野僧评。尚嫌村客人烟闹，拟就烟霞学向平。
组绂劳生两鬓星，归来笑杀草堂灵。秋风萝蔓迷樵径，春水桃花失钓汀。
澼絖久惭龟手药，养生新买种鱼经。等閒睡醒茅檐日，坐看山中草树青。
云去云来傍短檐，开荒十亩似陶潜。春来徒笑苔钱在，秋到先凭雁字占。
茅屋日高喧燕垒，柳塘波暖落鱼铦。门前十里春山色，怪得经旬不捲帘。
露下银床爽气殷，密垂珠箔思纷纷。黄花篱外虫喧砌，红叶阶头犬吠云。
桐韵暗依更漏响，龙涎高伴夜灯焚。袖中七宝还收在，试问秋蟾缺几分。
柳阴深处是吾庐，渔舍田家共一墟。阮籍宾朋多嗜酒，郑玄奴仆谩知书。
长生不待烧丹灶，安步惟消下泽车。昨日东郊春雨足，科头犹自带经锄。
病眼昏昏罢草玄，水涯行尽又山巅。午风花柳韦郎曲，春雨桑麻鄠杜田。
老去杨朱甘避席，醉来苏晋爱逃禅。小园半亩都锄遍，种得昌阳欲引年。
青山分付此桑麻，笑祗瓯窭欲满车。父子箕裘虽笔耒，茅茨鸡犬自农家。
古贤斯道频扛鼎，天饭烟楼但煮沙。几杖不知谁北面，得容痴遣问桃花。
十载鹓鸾汉未央，一朝龙卧海天长。风云自绕黄金阙，松桂先开绿野堂。
函谷气占关令尹，鉴湖恩沐贺知章。旧游结社诸朋在，添得梅花水部香。
相逢粤社开春会，又喜邹君祝寿期。微醉几行真率酒，雅歌三叠杞莱诗。
论心是处年来洽，往事非时今始知。南国东畴膏土润，欲携鸠杖看畲菑。
柳桥忽荐秋风馆，送子重逢江上舟。十里海山原自到，五年羁泪向谁收。
孤臣捧檄情何剧，圣主怜才召以优。共咏白蘋深一醉，高嗟吾土倦登楼。
承家綵笔雅能文，仗剑东南欲竖勋。郤縠诗书堪上将，君陈孝友试中军。
澄江波静三吴月，镇海春回细柳云。燕颔登坛将万里，箕裘卫霍汉廷闻。
江上君今著綵袍，楼船东去日嗷嘈。十年沧海歌麟趾，万里丹霄见凤毛。
桑梓阴阴维客梦，烟花苒苒逐人豪。悬知他日壶山下，回首白云天际高。
天涯分手叹蹉跎，书剑功名近若何。上苑啼莺春信早，楚江归梦月明多。
旧时诗社谁同饮，长日公庭客少过。此意萧条总难写，东风肠断一悲歌。
紫塞翛翛素作仪，关城寒早带霜飞。湖天旷失云中影，汉水长迷月下辉。
瑞叶九天曾拂羽，荻花何处旋为衣。上林玉讶回阳侣，拟自苏卿雪里归。
白发萧然懒孝先，黄庭读遍不成仙。怀人举目三星在，抚事伤心五鼎全。
幸有好诗传美酒，转添愁思入新年。何如置我西湖上，一醉田家锦树筵。
堂堂英武范将军，玉陛金阶重世勋。南苑仆姑频中的，西番拨叱更超群。
锦袍耀日重瞳顾，文绮裁云内帑分。满眼交游俱俊杰，直庐清晓坐论文。
竹溪萝径自幽清，片片山衣细霭生。薄暮园庐半烟火，高原禾黍正秋晴。
遥看绿酒悬帘卖，未办青钱挂杖行。新月柴门牛背笛，澹云红树总诗情。
临顿东头水竹居，路人尽识隐君庐。墨香小研磨铜雀，芸草残编辟蠹鱼。
白首尚玄犹自苦，黄花对酒近何如。青山尽有萧闲事，欲寄芭蕉不可书。
兰灯光里织流黄，断续柔丝断续肠。不恨紫槽常抱月，最怜绿绮解求凰。
屏风自隔春云热，海水新添夜漏长。宋玉多才能作赋，至今人说梦高唐。
槿花委露渚莲愁，无复红妆荡小舟。浓淡云山堪入画，萧闲门径自宜秋。
当时载酒人如鹤，昨夜吹箫月满楼。鸿雁欲来江欲冷，白蘋风起思悠悠。
湘君庙下鹧鸪啼，芳草王孙去路迷。春水看消巴蜀雪，桃花游遍武陵溪。
朝云梦里江南路，风雨灯前夜半鸡。归到故园秋未老，一尊还唱白铜鞮。
自古贤甥有舅风，后先大吕倚黄钟。襄樊新徙严君镇，耆旧应知叔子同。
万里山河宜圣世，千年苗裔策元功。遥看塞上清烽火，彝鼎勋名爱玉骢。
渥洼龙马属天闲，沙苑牛羊入大官。八府三边俱望幸，九重十月未回銮。
去年宣府建行宫，今岁榆林驻六龙。闻道巡关张御史，曾回圣驾在居庸。
文皇宗社万年长，形胜幽燕天下强。西伐东征俱已了，好挥千羽坐明堂。
漆沮河边两岸沙，绕堤十里尽桃花。春风纵使随流水，落日犹堪斗彩霞。
沙苑烟光近白楼，黄河清渭两交流。牛羊落日新丘垄，杨柳春风古渡头。
十里晴烟散薜萝，轻寒乍暖试清和。柳眉杏脸桃花泪，各有春愁谁最多。
东南民力知全竭，西北长城更欲修。定有壮丁填野壑，况兼新麦在平畴。
寻常功业人知好，十万人心或可忧。白屋书生真过计，便因家国泪横流。
去年宣府建行宫，今岁榆林驻六龙。闻道巡关张御史，曾回圣驾在居庸。
山中长夏自伊吾，令节俄传沼上蒲。驻色仙标同药饵，轻身灵液谢藜扶。
已闻海屋增还算，更羡安期长道躯。四世祇令闻毕命，千秋宁许贺家湖。
韶阳太守赋归与，重理江头宅一区。门外不教来俗客，座间只许著鸿儒。
芸香落蠹书千卷，烟翠侵窗柳数株。想见晚凉佔毕暇，行看流水浴飞凫。
宜春台边同暮云，宜春城下雪纷纷。初随鸣雨喧相集，转入飘风静不闻。
银烛并回摇乍暝，金尊独对散微曛。因怀骢马江城夜，客况曾经可问君。
南风吹雨傍关来，关上千峰画角哀。老去尚怜金甲在，生还重见玉门开。
鹍弦谩引思归调，虎节空惭上将才。圣主恩深何以报，车前部曲重徘徊。
水殿凉生独不眠，风来忽谩凤笙传。寻常明月娟娟夜，似向今宵分外圆。
万顷蟾光浸碧空，千门雁阵卷西风。高天霜露金茎外，大地山河玉镜中。
团扇欲辞清暑殿，胡床如坐广寒宫。夜深谁唱霓裳曲，极目飞鸾大海东。
句曲东来草树秋，车音隔陇思悠悠。西风黄土污人面，落日青山触马头。
息影道傍分茂荫，濯缨桥下得清流。平生笑杀朱翁子，辛苦刚酬妾妇羞。
忆昨追随试有司，少年先听鹿鸣诗。老无时命吾何恨，君负才名众所推。
盛世岂容驹在谷，云逵行见羽为仪。马蹄轻疾香尘起，万里天风拂桂枝。
平原十里候鸾旌，绕郭新屯十万兵。惯着短衣来小市，常乘骄马过孤城。
营前剑舞春风暖，帐下酣歌夜月明。自是太平无战斗，少年何处可横行。
十年征战度天山，寂寞空闺独掩关。鸿雁书回何日到，犬羊巢尽几时还。
窗前花落青春晚，户外莺啼白昼闲。为语封侯须及早，风尘容易鬓毛斑。
孤城野旷复星稀，斥堠山前带月驰。海角问鸿怜老父，客边归马恋婴儿。
岁时屡值龙蛇蛰，心事那堪僮仆知。绳武亢宗应有托，颓颜衰鬓不胜悲。
龙沙岁晚雁何归，鮀济江深鱼正肥。祇为圣明忧塞事，故令癯瘠滞朝衣。
富贫元不关兴败，出处因知有是非。辛苦我遑私尺帛，弟兄何以慰重闱。
宦族骄狂羞杀人，愁闻弟侄好肥轻。岂思陵谷犹能改，况复箕裘愧此生。
鬼瞰高明应不爽，人非刻苦竟何成。作书万里遥相寄，涕泣叮咛冀尔听。
我祖承家世所钦，东冈枫树合萧森。从戎每忆当年事，尝胆无忘诸父心。
伏腊可能伸薄享，诗书聊以嗣徽音。惭予飘泊违园寝，霜露兴哀泪湿襟。
古柏寒冬翠欲侵，小塘云馆草亭阴。避人未拟蛟龙卧，忧世不忘风雨深。
积岁簿书疑梦鹿，有时樽酒对鸣琴。射雕跃马非吾事，流水高山明素心。
武夷山前云雨深，浮云闇闇吹高岑。可怜迟暮仍孤旅，未许幽寻违素心。
长路悠悠云树隔，沧江寂寂鱼龙沉。乘桴自昔率多梦，刷羽何当归故林。
他乡九日独登台，喜有王弘送酒来。潦倒甘同陶令放，萧条不学杜陵哀。
云连紫塞遥相忆，花簇黄金半已开。新作池亭虚坐久，兼携秋色待君回。
岳伯露香虔夜拜，魂招天毕返严更。未炊万口胜嚵嚼，不赏诸军挟宠荣。
云汉罢歌枭魃首，巫尪合笑蔑雷声。即看蜡腊通三广，野老黄冠业已成。
历尽南陬千万山，行踪独恨此山悭。得公诗意登临外，堕我尘心紫翠间。
不作瓶馨伤菊老，肯增滩白喜云閒。自愧胸中乏丘壑，藤萝到处可跻攀。
浮荣不直一敝帚，云雨区区翻覆手。羡君弃置若等闲，飘然六合为扃牖。
二王笔法本天成，故家文物垂芳名。远来为写泷冈表，海内深情及死生。
我爱何仙好弟兄，丹成丘壑尽知名。上方亦有连床会，万瀑长含风雨声。
美人家住越江城，翠袖红颜最有情。犹是江南无雪地，雪中看得更分明。
莫种西湖浅水滨，水清花艳各伤神。春光不与花相妒，花到开时却妒春。
玄都寂寞花无主，剑浦芳菲树亦香。颜色似同风格异，刘郎非是旧刘郎。
昆冈原在盘城东，璠玙吐綵如长虹。卞和巳化泉下土，纷纷肉眼空相逢。
冈头有地堪种竹，冈下有地堪种粟。隐君自足了平生，海门月出来书屋。
出洞经年敌手稀，袖携仙谱日边归。枰留谢墅花阴静，地隔商山草径微。
啼树雨鸠俄并立，入帘风燕故斜飞。端居苦忆王樵侣，永昼双开客寺扉。
閒门昼掩静如僧，俗态过从病未能。岂有玄言堪倒屣，漫劳虚左愧先登。
千秋不灭孤忠疏，百折弥高隐吏名。我亦慨慷希大雅，忘年恰喜受交曾。
偶召将无忆股肱，忽看飞盖又金陵。渺然人物行犹及，题过江山兴复乘。
交臂不堪燕市失，离心祗对玉壶澄。即今京国风尘里，若个清标似玺丞。
塞上何人为寄书，迁臣一往隔年馀。中原不是无台谏，故国犹闻有敝庐。
剩水残山偏入梦，回风积雪苦难居。白头自爱长沙谪，及问苍生意转纡。
年年应召赴秦淮，此会留连百日偕。王室议成新制作，客窗飞动旧情怀。
未霜荷叶迎湖路，初月梅花映雪斋。更约相逢多胜事，御沟垂柳拂春街。
凤凰冈下结幽居，能读先人万卷书。手种碧梧深雨露，谁题凡鸟到门闾。
楚狂空有歌相和，阿阁曾传事巳虚。见说上林工奏赋，白头未必老相如。
前者渊明后者潜，眉生老矣称耕岩。今人追古如一辙，高名应向陵阳镵。
陵阳之峰连敬亭，即今文脊栖瞿硎。宣城纵有玄晖守，那得徵君出户庭。
我从庐岳趋黄山，避暑吴淞秋始还。江楼远望不及往，宛然斯人苍翠间。
共是山林江海士，寄书合倩琴高鲤。告君旧事君应喜，乞君书满泾县纸。
十日兰桡抛草屩，违山又向松江泊。未归犹觅四鳃鱼，长往须骑丹顶鹤。
吴月渐明风渐殷，江边一线是吴山。不信天池飞翼畔，高吟朗朗下云间。
寄来名笔总西京，读罢翻然侠思生。紫阁云疑偷华色，黄河水约带秦声。
未烦吾党弦惊绝，依旧人间缶爱鸣。渭北洮东千万里，五言何地起长城。
君侯燕坐琴堂上，琴底云生万壑松。松爱芊眠时借色，云怜罨霭不辞封。
三江地僻催栖凤，二室天空起蛰龙。服饵异时须待汝，为霖今旦莫从容。
东游久不见倪宽，落日秋风海树寒。一个草堂偏窅窕，王猷于我忆盘桓。
参差海树珊瑚立，窈袅风篁翡翠分。尚想君家清閟閤，临池谁见榻鹅群。
野寺逢君一饭时，长空星斗正高垂。快谈每觉连宵短，极喜翻成数日悲。
旧日尘空皆欲老，壮年豪气不曾衰。华山仙掌应千仞，把酒同登亦太奇。
才了山斋一箸齑，又寻东老杖青藜。到门倒屣那题凤，为黍张筵陋杀鸡。
小篆氤氲花百和，幽林宫徵鸟双啼。归来记得春风面，岩柏溪桃色笑齐。
山中秋日冷萧萧，一谷寒云伴寂寥。黄菊傲霜花半老，绿荷翻雨叶将彫。
烟霞遁迹规模小，铅汞还丹岁月遥。试向西皇问消息，青天端不负穷樵。
新营茅屋两三间，不着丹青也好看。翠竹黄花閒里玩，高山流水静中弹。
几回大醉非干酒，一任閒眠总是丹。万虑不侵心自乐，数声啼鸟韵林端。
窗间独坐意翛翛，一盏寒灯伴寂寥。风是故人能自至，月为佳客不须邀。
金瓯泛酒飘春雾，石鼎烹茶响夜潮。千卷蕊珠閒诵罢，纷纷鸾鹤下青霄。
山中无事日如年，物外家风别一天。嘉树飘香来石几，奇花弄影拂香筵。
呼童汲水烹新茗，与客吟诗改旧联。满目纵横皆自得，看云閒对落花眠。
一炷清香一卷经，琳琅振响彻云扃。仙人跨鹤凌风下，玉笛双吹入紫庭。
一日清閒一日仙，本图将息养残年。鄙夫不解神仙意，往往催人上酒筵。
庭前俄见众花开，阵阵飘香入座来。何事东风太无藉，纷纷吹落满苍苔。
泸阳人物邓林才，果见英游列外台。骢马远从江上渡，豸衣新自日边来。
海邦雷雨行时令，峤岭霜风扫瘴埃。清夜法星璀璨处，相思好寄一枝梅。
及第多年侍禁闱，宁亲千里喜荣归。鸾回御敕挥宸翰，鹄绣宫袍应彩衣。
淮浦晓行山月小，吴江夜泊水风微。昼游乡里人争羡，况复才华似陆机。
居前居后种乔松，岁久庭除瞑色重。露滴檐头惊白鹤，风回屋角起苍龙。
涛声入户秋先动，云影翻阶晓未封。珍重主人坚节操，岁寒相对日从容。
平生不为利名牵，城市山林乐自然。石榻夜陪明月坐，松巢昼搅白云眠。
琴书绿酒常娱客，车马红尘任过廛。只恐圣明需硕彦，此中未许老遗贤。
种得梅花已作林，岁寒相与盍朋簪。孤高自有冰霜操，澹泊都无势利心。
香度短檐供索笑，影横虚牖伴孤吟。个中滋味谁能解，和靖芳名贯古今。
不脱羊裘理钓纶，梅花丰格鹤精神。吟窝拟住三千载，花甲初周六十春。
鲙劈冰盘香馔玉，酒分露瓮细倾银。莫言高隐云巢稳，圣主非熊入兆频。
士林翘楚早穷经，别后清风水上萍。阙下逢君头已白，客中顾我眼常青。
才闻骐骥来西苑，聿见鹍鹏化北溟。此去毗陵扬教铎，天南夜夜焕文星。
玉节金符照紫河，春风随处散阳和。九霄星汉仙槎去，百亩林园昼锦过。
茅■持封江表国，诗章累和郢中歌。归来赞理祥刑日，更听秋台令誉多。
朝台云树晚幽幽，霜老千林木叶稠。南国秋风吹客鬓，野人归梦落沧洲。
疏慵未赴公车召，放浪仍耽杞国忧。廊庙江湖俱寂寞，有怀空倚粤江楼。
栖迟犹自恋江城，社燕巢空木叶鸣。寒入关河催朔气，秋来鸿雁送边声。
已怜为客黄金尽，况复多愁白发生。满眼蓬蒿归未得，故园摇落不胜情。
十载鸣珂入帝州，缁尘应满鹔鹴裘。青绫暂辍诸郎直，画戟新乘五马游。
入计早徵朱北海，分符原属汉东瓯。追趋未得随平子，何日天台访阮刘。
银鱼焚却碧山中，家住周郎旧宅东。高阁著书藜照夜，小山招隐桂成丛。
楚天木落霜初到，湘水潮来信不通。几度临高重延伫，夕阳楼上送飞鸿。
断岸青天起暮潮，寒云古木莽萧萧。江山万里雄图在，煨烬千年霸业销。
露白夜横孤鹤棹，月明风送紫鸾箫。三分割据知何在，不似临皋一梦遥。
敛艳斜依薜荔墙，华林瑶圃斗芬芳。凌风欲解飞仙佩，带雨疑颓坠马妆。
芳草一帘开罨画，游丝千尺绾垂杨。朅来醉讶春何处，片片红霞入酒觞。
绝壑惊涛接汉平，迢遥野色入郊坰。坐临北渚芳荪绿，帘捲南洲桂树青。
雨里山河烟似织，雾中林薄翠为屏。同游赋客皆陶谢，亭上遥看尽德星。
皇州莺啭柳条轻，五漏追趋待禁城。汉倬金茎天阙晓，日华仙仗衮衣明。
肯持列戟辞方朔，入奏凌云谢长卿。幸缀玉墀鹓序后，蓬茅因得罄生平。
君入名山礼汉坛，几回西笑向长安。白云半自封中起，积雪多从石上看。
仗外旌旗开晓色，江头宫殿护春寒。懒朝尚待乘轺客，咫尺应弹贡禹冠。
湖上青山得共分，映空摇漾绿生文。下蟠或有蛟龙窟，高踞疑空虎豹群。
雨后爱看封碧藓，月明如见吐游云。九华雪浪留题品，愿附苍蝇次第闻。
梦里罗浮安在哉，醒看奇岫俯高台。自犹记得飞云顶，移动云根一片来。
把酒阶庭亦快哉，醉摩奇石坐山台。峥嵘共道多恣态，谁自元章百拜来。
春炙绣帘花气满，暗风梳草绿短短。啼莺破晓惊妾心，金鸭香沉画衣煖。
侍妾匀脂催晓妆，镜中烟柳亸眉黄。描罢双蛾为谁好，碎破铜片打鸳鸯。
灵雨腥风雪满天，老蛟每塞潮阳道。蛟子蛟孙蜿蜿游，山城烟断人如扫。
邮亭有卒逋亡回，告报天兵来灏灏。红旗半闪刷天明，一炮重开浓雾堡。
蛮夷头脱桃花飞，宝刀醉血容颜好。渠儿夜缚渠王来，止有空头久无脑。
千枚万勒走无声，勾当公家事草草。提携去待将军归，吁嗟将军归已早。
勿薄故人一斗酒，珍重携手是明年。萧萧寒月梅花夜，幸有相思挥素弦。
尚方新报赐衣成，玉节金书万里行。岭外方言通异俗，岛中烟火望孤城。
由来使者关风化，亲见朝廷录姓名。不用殷勤宣圣德，远人先贺海波平。
烟纤纤复雨纤纤，烟雨无端更冷炎。乍见霜麾遵海耀，忽听雷鼓与风兼。
龙光善世应随遇，豸绣便身自可添。努力加餐迓新宠，天王明圣不须占。
匆匆岁序转洪纤，昨日春寒今日炎。幸际休明连月侍，惊看文字五花兼。
自嗤弱絮空中舞，岂有奇葩锦上添。最沐怜才频说项，可堪分手聚难占。
缃梅奕叶照琼枝，不是横斜旧日姿。繁雪吹香春剪剪，冷云团树玉差差。
罗浮梦断情稠叠，瑶圃风生佩陆离。一任阶前明月碎，清真不负岁寒期。
半载飘蓬两鬓华，又惊春信入梅花。昔贪朝市风云阔，今爱山林岁月赊。
纵步且须留谢屐，倦游何必怨张槎。劳君故有诗相寄，随意行吟到水涯。
偶因行役过君家，山路迂回菊有花。浊酒悬知留我待，香粳不用唤儿赊。
舍南久有归田耜，户外今无上汉槎。最爱兰荪芽竞茁，一经垂训足生涯。
徵君虽老尚昂藏，珍重斯文与有光。诗比杜陵方近古，赋如贾谊却升堂。
披离蒲柳当门绿，奕叶芝兰傍砌香。尚有惠连春草句，梦回清兴满池塘。
白发相看势利忘，德星千载聚文光。庾郎久不依莲幕，严武何曾顾草堂。
霜树锦枫留客醉，露丛黄菊噀人香。此翁近亦无机事，拍拍轻鸥水满塘。
花县春风柳絮飞，传闻茂宰有归期。都门莫讶双凫远，山鸟应嫌匹马迟。
堂上琴门公事少，沙头酒尽客心悲。孤篷夜雨邮亭晚，掩涕长吟陟岵诗。
金陵自古帝王州，水碧山青节气柔。夜雨催残黄菊晚，西风吹老白蘋秋。
千家月色连天白，万户砧声接地稠。两载乡音无使到，岂无鸿雁在汀洲。
皇皇使节自东来，千里云山瘴雾开。官渡解鞍怜騕袅，邮亭看剑拂尘埃。
鱼龙水阔波声远，梅柳江春暖气回。欲买小舟联后载，弱流今已隔蓬莱。
故里云松不厌看，又飞金锡度长干。钟山得似芝山好，道海何加学海宽。
羡尔心如禅定久，愧予身与客毡寒。自从别后音书隔，天外征鸿字字安。
搔首长安望阖闾，风烟漠漠九秋馀。正思黄叶南朝寺，忽把飞云慧远书。
东壁磨碑知有待，北窗悬榻竟何如。自怜白首无禆补，虚弃閒缘卧直庐。
飞鹫岧峣傍紫冥，坐来烦暑入清泠。千山忽掩风云碧，双眼偏留薜荔青。
檐鸽过雷时自堕，钵龙旋雨暗闻腥。深杯但至毋论数，慧远于今也不醒。
爱尔高居息众缘，沿阶忍草任芊绵。床头卧虎难为客，顶上巢乌不计年。
天鼓自鸣朝梵后，地肥争发午斋前。翻嫌慧远生多事，苦役僧雏种白莲。
巉岩幽壑敞招提，蹑蹬穿林路不迷。茗椀香花随佛供，白云苍霭护禅栖。
东林载酒渊明在，西竺同心慧远携。五十三参年已近，可能大意悟曹溪。
看山尽日费幽寻，丹壑云房处处心。自是莲池无慧远，非关载酒避东林。
敢誇三百尽豪英，四海相逢宛弟兄。自古交情因宦短，于今肝胆赖君明。
君已俨然使星出，我犹依旧一书生。此日风尘为余熟，此去湖山与君迎。
不堪重唱阳关曲，凄凄数语怅归人。归人时逐乡关梦，旅客漫将诗句鸣。
西风乍夜绕廊急，霜林应醉黄叶横。闻说西湖秋更好，聊以兹意送君行。
倚棹西风访子猷，不知何处纵清游。欲期同赏东林寺，从此令人兴尽休。
贱买鱼虾换酒尝，溧阳风物似丹阳。疏林细雨开精舍，古岸惊飙迟短航。
满饤盘餐逢野老，久张衾枕住他乡。搴帷远忆西溪叟，愁见春鸿有断行。
摇曳舟车上国来，欢游不许鬓丝催。湖心夜月思君并，岩畔春花逐我回。
醉有狂歌书草木，閒寻往事扫莓苔。江城别社收耆旧，转眼湖南有弃才。
人日驱车向溧阳，寻幽择里静中忙。官无苛政民风古，国许蠲租帝泽长。
星驾独回凫雁曲，钓台遥亘水云乡。鸱夷老去难匏系，虾菜閒情伴野航。
野寺淹流雪满枝，锦帆何意厌春迟。千年神剑知离恨，一夕寒灯长鬓丝。
卿月乍临南极上，法星常照楚江湄。更携经笥翩翩去，碧草溪连处处随。
少年为郡肃清修，京洛相携赋壮游。一去蔡邕谁倒屣，可堪王粲独登楼。
插天衡岳层层碧，绕郭湘江细细流。莫向秋风悲日远，长沙今得比中州。
隐几青山疑有约，展才皓首笑无功。白牛车子终居洛，金口人家莫荐雄。
衡岳主人开洞府，湘江烟月狎凫翁。宪台东老书频到，鸿鹄遥连万里风。
花柳音非曲径通，寻幽莫道我无功。天和得处人方乐，地主豪时客亦雄。
荣愿已教都绝梦，头颅不恨半成翁。从君欲饭诸峰蕨，只恐香飘口角风。
南华读罢倚雕阑，十八娘家荔子丹。玛瑙盘中珠错落，文园消渴好加餐。
群峰矗矗翠争奇，草木风云变四时。不待操蛇神谒帝，太行王屋眼中移。
东山东望屹如帷，久待穿云蹑翠微。五色烟霞浮宝塔，千行松竹护禅扉。
春来况复芳菲盛，客里堪嗟聚晤稀。为报明朝著双屐，及时清赏莫相违。
四灵克牣未为祥，共喜真才入庙堂。盛代明良忻有遇，全闽山水倍增光。
云霓不负苍生望，汗简当流百世芳。正气微茫今复振，为公填就铁心肠。
记得中秋看明月，大家握手话平生。明朝忍向江南别，不那风前听鸟声。
溪风漠漠南屏路，春服初成病眼开。花竹日新僧已老，湖山如旧我重来。
层楼雨急青林迥，古殿云晴碧嶂回。独有幽禽解相信，双飞时下读书台。
中谗宽死即恩纶，瘴雨蛮烟报主身。谪戍未逢除党籍，勤王端复见孤臣。
丁年齿发从军敞，甲第膏腴养客贫。圣代国殇天下士，岂伊亲旧独沾巾。
闻君新制槟榔扇，几欲求观未有因。坐拥定如聃老子，行持应类吕仙人。
编蒲织锦千般旧，剪月裁云一样新。安得芸窗来一握，手挥三伏播秋旻。
自有蓬山会上缘，蓝桥先遇女神仙。他年归院金莲烛，悔不迟开合卺筵。
花闺并筑读书台，妙友新骑青凤来。只等画眉人见面，索看一部吕东莱。
身虽去国义偏荣，懒写离骚吊屈平。匹马不嫌滇服远，双眸顿向楚山明。
吟哦未必妨公事，赋讽还须籍墨卿。一点忠诚天所畀，纲常为重利名轻。
不材因得返园庐，穷巷犹存四壁余。生计十年思种树，病身终岁强移书。
山僧白社容相往，长者高车日与疏。畴昔虚蒙国士待，于今樗散更无如。
世业城南尺五天，掖垣花映綵衣鲜。似开丹穴春申浦，恰捧纶书绛亥年。
浣沐恩华明主赐，逍遥真诀主人传。祝觞漫进鸠头杖，鹤背洪厓与拍肩。
重江迢递水烟通，天设沧洲著钓翁。返照入山迷紫翠，平林过雨杂青红。
閒边岁月真输子，忙里莺花正恼公。为问中流容点笔，扁舟画我载泠风。
石门双阙入蓬瀛，日日惟看云雾生。白蜃吹霓晴后见，翠虬衔月夜中行。
白鹤东飞去不回，不知何处是蓬莱。汉皇虚筑迎年观，嬴帝空馀望海台。
王子题诗沧海岸，青鸾衔去海东边。龙女织成红锦字，仙人吹入紫箫篇。
病身愁思两萧条，乱帙残灯伴寂寥。但觉年光欺倦客，不知春色媚良宵。
夏日日长不可论，扶桑万里过昆崙。青天尽闭蛟龙雨，赤气遥冲虎豹门。
崆峒霜雪近幽燕，阊阖神仙捧御筵。舍人退食苦炎热，卑湿南方更可怜。
六月长安冰井台，雪宫杳杳风门开。江边此日苦消渴，阙下当年拜赐回。
天上火云不肯晴，城头霹雳浪多惊。终朝虚觉神灵聚，几日真看风雨生。
草堂低小只三间，日日炎蒸不暂闲。初惊沧海临汤谷，更讶朱陵入火山。
露薄高梧秋气清，悲歌相对夜云惊。嵚崎可笑者王子，天下有心人李生。
长策互从囊里探，宝刀时向膝前横。角声吹落城头月，北望关山无限情。
别野霜空柿叶凋，曲堂云掩墨香销。碧萝野径黄山里，谁更登临望落潮。
老去谁堪远别离，断云流水死生期。伤心欲解延陵剑，絓向空林若个枝。
白首悲来薤露歌，黄山烟树奈愁何。逢人共惜扬雄逝，唯有侯巴泪更多。
流水孤云无见期，屋梁残月梦中悲。凭将一掬清秋泪，洒向黄山旧墨池。
八桂才名拥汉槎，五云深处即京华。经传帝里推高座，筹运韩江属世家。
入奏幸闻天上语，陈诗应锡诰中花。更逢小阮收名骏，羡尔同瞻上苑奢。
残月胧胧夜未央，西风吹雁不成行。红颜最苦经离别，一夜相思鬓有霜。
湖海襟期聚一毡，如君标格迈时贤。风流浊世佳公子，潇洒宗之美少年。
昔别曾维青雀舫，重来对写玉鸾笺。相怜多病还相慰，忽听山阳泪泫然。
待月城南钟漏迟，劳君尺素慰相思。裁成锦字云中色，疑是霓裳天上词。
玉宇无声风漠漠，银河不断影差差。百年人世真萍梗，醉折瑶华欲寄谁。
世情见说不如云，晴雨暄寒顷刻分。海有大鱼非说怪，门多罗雀莫惊群。
即看蜃气俄成市，更讶雷声半在蚊。万事且拚醉里过，瓣香惟祝杜康君。
骀荡春光不自持，携将玉轸对芳蕤。莺调巧舌穿丛锦，燕掠香坭度网丝。
忽听泉听飘落絮，翻疑桐韵在高枝。银蟾半照残妆淡，翠幕禁寒欲睡迟。
昨夜边鸿栖几行，练花十里截回塘。西风横水自秋色，明月照汀分冷光。
远送繁声满江店，时吹乱雪在渔航。南兵正戍辽河畔，卷叶愁听虏曲长。
下马凉风吹墓村，昔离谁谓隔重原。转因宿草泪犹下，谁种寒松阴渐繁。
长夜何年归远骨，深山片月主游魂。可怜香阁啼红妾，销尽桃花满镜痕。
园径苍苍烟蔼间，画栏人度板桥湾。帘衣香罥春残絮，屋角青飞雨后山。
松吹暗摇琴曲冷，池波深照客心闲。衔杯不使疏棂闭，巢湿红泥乳燕还。
短墙傍市锁烟鬟，孤客凝思罨画间。飞梦不曾离一郭，传书翻似隔重山。
世尘恼眼聊思净，花事关心恐未闲。小簟疏窗留醉后，几虚清月照池湾。
芳草萋迷闭曲房，竹床芸帙一灯光。常悲逝水因除发，偶看浮云遂别乡。
烟月待吟开远岸，江妃闻梵礼孤航。净心好过东林寺，寻向莲花印旧香。
温去郑州千里馀，此生奔走老柴车。空园坐定独无客，四海归来能顾予。
富贵如今心渐死，山林回首愿成虚。何当唤取成昌老，共渡黄河脍鲤鱼。
穷经不与俗儒同，佐政黄堂喜得公。凤阙九重天极北，鲸波万顷郡当中。
清风好慰蛮黎望，佳政行看狴犴空。后夜相思隔烟水，尺书何处附征鸿。
杜门不出屡经旬，骨肉天涯有几人。只恐多愁宽沈带，何妨无酒漉陶巾。
半衾幽思徒牵梦，积岁沈疴喜去身。休傍他家门户好，可能依旧结芳邻。
天涯踪迹别来疏，姜被生寒思有馀。至宝谁能怜楚璞，非才自合老庄樗。
月明断雁惊孤影，水远双鱼滞素书。国恤方殷归未得，故园南望独踌躇。
叠巘层峦倚晚晴，屹然天设此长城。山连雉堞三关险，烽息狼烟万里清。
何处笑歌酬令节，几人忧乐系苍生。凭高不尽登临兴，南望彤云护帝京。
离亭酌酒送君行，发轫青云第一程。世际亨嘉吾道泰，心无俗累此官清。
移家建水梅初放，舣棹桐江月正明。为谢故人梁绍甫，缄书莫惜寄同盟。
形胜东吴羡虎丘，登山彷佛我曾游。讲经台废名犹在，试剑池荒水漫流。
烟艇江头歌互答，风铃檐外语相酬。凭高怀古情无限，极目长空独倚楼。
分符便向浙东行，于国何尝系重轻。蕞尔偏方民力竭，萧然一榻梦魂清。
年光冉冉惊流转，潮信劳劳惯送迎。惟有梅花相慰藉，又将春色到山城。
箫鼓声中百伎陈，眼看时态一番新。村歌野曲浑无调，西抹东涂窃效颦。
料峭轻寒生翠幕，廉纤疏雨逗红尘。太平景象今如此，休向樽前愧负春。
千寻古柏出霜林，万里长风称鹤心。还椟已完和氏璧，饰钗那用汉宫金。
春山不碍云双屐，晓镜何妨雪一簪。闻说丘园多胜事，老来筋骨更能任。
三山之外小丹丘，送客归来半醉游。倾盖无缘松下问，逢僧有茗草间留。
夕阳隐地千林暝，皂筴生风五月秋。却忆郑虔情更切，茫茫云水一孤舟。
千里关山叫断鸿，五更钟鼓报西风。酒杯病后如纨扇，诗兴秋来似角弓。
努力不堪伤老大，悲歌何处吊英雄。閒情无那成推枕，又见东方海日红。
五羊城郭瞰环洲，君去之官是胜游。碧玉香分蒲涧水，绿萝阴合荔枝洲。
渊人慷慨来鲛室，海气依稀见蜃楼。勾引十年幽讨意，欲从仙子问浮邱。
春云如幄荫仙家，千里寻君拂露华。傍舍野篱牵药蔓，过门流水带桃花。
诗情借问谁题竹，酒渴时闻客唤茶。长日未将高兴尽，忽惊林杪闹栖鸦。
痴儿竟日了公家，忽忆郊原物有华。策马独来寻旧约，听莺何处觅残花。
杜陵稚子能赊酒，甫里先生解品茶。坐久不禁诗思搅，向君东壁醉涂鸦。
狂客惟思醉作家，困临池馆挹光华。青天荡漾鱼跳水，红雨阑珊燕蹴花。
午饷偶留山客饭，夕凉还赴野僧茶。明朝结束应官去，钟鼓长杨听晓鸦。
小村山馆隔风尘，卉服椰冠称野人。五粒寒松苍石古，一旗春茗碧瓯新。
非无剡曲堪乘兴，少有壶天足抱真。应悔鸣驺出空谷，百年何日是閒身。
黄河水绕汉边墙，河上秋风雁几行。客子过壕追野马，将军韬箭射天狼。
黄尘古渡迷飞挽，白月横空冷战场。闻道朔方多勇略，只今谁是郭汾阳。
一雨郊原万品苏，微寒五月动高梧。节临荐黍犹传楚，客为思莼已到吴。
蜡屐共穿花外径，雕盘从出竹间厨。淹留不惜呼灯坐，空谷低回咏白驹。
不见龙山九点青，层云挟雨昼冥冥。黄苏麦穗骄翻垄，红濯榴花艳舞庭。
息驾此身元汎汎，投簪双鬓任星星。休嗟吊屈明朝事，潦倒无心任醉醒。
一麾抛却老江门，蜡屐兰桡选胜繁。白社寻僧翻贝叶，青天呼酒嗽云根。
诗题绝壑人间诵，迹傍浮沤物外论。我欲从之巴水阔，几回搔首望仙源。
掷却官荣老岁华，门前新系使星槎。琼花看去惟扬子，玉树生来似谢家。
物色磻溪身正健，乡心汾水梦还赊。閒云坐阅沧桑遍，白发秋筵进紫霞。
黄绶新萦满路辉，风流半刺似君稀。冈传华子来仙吏，人比王祥到海沂。
问俗定纡花外驾，思家应梦竹间扉。分携无限沧洲意，月白江空彩鹢飞。
黄扉请老十年前，绿野秋清寿酒传。帝以闵劳优宰执，人于勇退识神仙。
三朝耆旧元名世，一代勋猷自格天。望起苍生同此日，相麻霄汉听重宣。
岳降生申事已奇，嵩呼况接万年期。共言丞相当朝日，偏荷君王赐寿卮。
明月似悬金鉴在，流虹遥拜衮衣垂。定知终宴东山夜，清梦如闻湛露诗。
曾闻优诏自天来，帝为升储宠上台。密疏向关宗社计，孤忠肯受外廷猜。
赤松老伴留侯谢，丛桂閒同隐士裁。卿月临阶人献寿，应知茂苑即蓬莱。
一从上相下师垣，太息中官拥使幡。宣索已闻穷岭海，转移谁为正乾坤。
天扶遗老身仍健，人比耆英望愈尊。调鼎更弦须旧德，辗蒲加璧待新恩。
西去休歌蜀道难，太行曾已历㠝岏。恩深故许仍分竹，才大何妨暂徙官。
城下双江通锦浪，花间五马度金鞍。行春问俗欢循吏，为政风流汉代看。
六六沙湾小似舟，须弥大界一萍浮。收罗日月狂澜里，零落云山古渡头。
春水涨时村撒网，晓星明处客停舟。蓬瀛不信人间路，犹认仙源是梦游。
瓜州台畔沸如雷，此地安禅我亦陪。龙像似盂悬印坐，金银浮玉引青来。
人头忽向浪中出，帆影惊翻波底回。卓赐五州烦寄语，法轮高出海门来。
西望五州呼冶净，高僧破衲共衾裯。三山宝刹朝阳供，一水甘泉吸浪收。
客去客来逢九日，寻花寻酒触虚舟。老僧夜夜持龙咒，入定何妨云海游。
辞廪归来百揆前，人人皆道似神仙。践形又入天关学，广大高明却似天。
能画故人今不见，空馀翰墨寄高情。何时归到螺江上，共倚琅玕听凤鸣。